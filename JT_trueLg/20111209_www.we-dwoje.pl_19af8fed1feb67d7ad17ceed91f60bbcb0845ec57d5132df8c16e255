<p>Promienna skóra także zimą</p>
<p>Szara i zmęczona, odwodniona, a nawet łuszcząca się, podrażniona… Spoglądając w lustro, zastanawiasz się, co stało się z twoją skórą? Zimowa aura z pewnością nie sprzyja jej kondycji. Jakie zagrożenia czyhają na skórę i jak sobie z nimi radzić?</p>
<p>Co szkodzi skórze?</p>
<p>Zimą nasza skóra, a zwłaszcza cera, narażona jest na niekorzystne działanie wielu czynników. Szczególnie negatywnie odbijają się na jej stanie nagłe zmiany temperatury, z powodu których najbardziej cierpią ukryte w skórze naczynka krwionośne. Gwałtownie rozszerzają się i kurczą, gdy z ogrzewanego biura czy mieszkania wychodzimy na zewnątrz. O ile zdrowe naczynka powinny poradzić sobie z takim „atakiem”, to już te osłabione i kruche potrzebują wsparcia. W przeciwnym wypadku na twarzy na stałe zagoszczą „pajączki”.</p>
<p>W zimie zauważalnie pogarsza się stan nawilżenia skóry. Dlaczego? Mroźne powietrze zawiera w sobie znacznie mniej wilgoci niż powietrze jesienne czy wiosenne. Głównym winowajcą jest jednak centralne ogrzewanie. Wilgotność powietrza w pomieszczeniach, w których spędzamy zdecydowaną większość dnia, drastycznie spada, co nie pozostaje bez wpływu na skórę.</p>
<p>O negatywnym oddziaływaniu promieniowania UV wspominamy niemal wyłącznie latem, a to błąd. Zimą wprawdzie słońce operuje słabiej, szybciej zapada zmrok, a więc i czas ekspozycji na promienie jest krótszy, jednak w równym stopniu naruszają one strukturę skóry. Co więcej, pod wpływem promieni UV „mnożą” się wolne rodniki, które oskarżane są o starzenie się nie tylko skóry, ale całego organizmu.</p>
<p>Wolne rodniki destrukcyjnie wpływają na fundament skóry, czyli kolagen, oraz na naczynka krwionośne. Przyczyniają się również do jej odwodnienia poprzez uszkadzanie lipidów tworzących cement międzykomórkowy. Te niszczycielskie cząsteczki i atomy powstają nie tylko pod wpływem promieniowania słonecznego, ale także na skutek zanieczyszczeń powietrza czy palenia papierosów. Zima ułatwia im „rozgoszczenie się” w naszym organizmie, w codziennej diecie brakuje bowiem cennych antyoksydantów (przeciwutleniaczy), które są naszą jedyną bronią w walce z wolnymi rodnikami.</p>
<p>Wszystkie te czynniki sprawiają, że zimą skóra traci elastyczność, jest pozbawiona blasku, przesuszona, łatwo ulega podrażnieniom. Jak skutecznie o nią zadbać?</p>
<p>Pielęgnacja</p>
<p>Najważniejszym elementem zimowej pielęgnacji jest dobranie odpowiedniego kremu i balsamu. W gorszym stanie jest nie tylko cera. Skóra na nogach czy rękach zimą jest wyraźnie odwodniona, nierzadko łuszczy się i swędzi. Lekkie balsamy warto w tym czasie zastąpić bogatszymi mleczkami, masłami do ciała lub naturalnymi olejkami, np. arganowym. Wybrany kosmetyk należy aplikować co najmniej raz dziennie. 1-2 razy w tygodniu trzeba pamiętać o wykonaniu peelingu całego ciała, który usunie martwy, poszarzały naskórek. A co z cerą?</p>
<p>Najbardziej narażona na negatywnie działanie czynników zewnętrznych jest cera sucha oraz cera naczynkowa. Cerze suchej brakuje nie tylko nawilżenia, ale przede wszystkim naturalnej ochrony w postaci bariery lipidowej, czyli sebum. Sprawdzą się więc bogate kremy tłuste lub półtłuste. Cera naczyniowa potrzebuje wsparcia w postaci substancji uszczelniających i uelastyczniających naczynka – witamin C i K, rutyny oraz escyny, będącej składnikiem wyciągów z kasztanowca.</p>
<p>W nieco korzystniejszej sytuacji jest cera tłusta, pokryta warstwą sebum, która niczym tarcza chroni ją przed mrozem, wiatrem i utratą nawilżenia. Nie ma więc potrzeby uzupełniania jej kremami półtłustymi, chyba że za oknem panują siarczyste mrozy, a my wybieramy się na bardzo długi spacer. Z drugiej strony, nie należy również zbyt często sięgać po preparaty matujące, które działanie tej lipidowej tarczy ograniczają. Co więc wybrać? Mitem jest, że stosowanie kremów nawilżających w zimie szkodzi skórze. Warto jednak lekki krem stosowany latem zastąpić kosmetykiem o bogatszej konsystencji (najczęściej określane są mianem „rich”).</p>
<p>A co z cerą mieszaną? Najlepszym rozwiązaniem jest wprowadzenie do codziennej pielęgnacji dwóch kremów, jednego do suchych partii twarzy, drugiego do tłustych. W drogeriach można też natknąć się na kosmetyki ochronne i odżywcze z serii zimowych, przeznaczone do różnych typów cery. Bez względu na to, czy mamy cerę suchą czy tłustą, konieczne jest stosowanie – przez cały rok! – kremów z filtrami przeciwsłonecznymi, nawet wtedy, gdy przebywamy w zamkniętych pomieszczeniach. SPF powinno wynosić co najmniej 15. Jeśli wybieramy się w góry na narty, filtr musi być wyższy.</p>
<p>Wzmacnianie od wewnątrz</p>
<p>Pielęgnacja od zewnątrz jednak nie wystarczy. Kondycja skóry w ogromnej mierze zależy od tego, co dostarczamy jej od środka. Niezwykle ważne jest ograniczenie liczby panoszących się w naszym organizmie wspomnianych wolnych rodników, bo, niestety, ich całkowite wyeliminowanie jest niemożliwe. Sprzymierzeńcem w tej walce są antyoksydanty, które mają zbawienny wpływa na stan cery. Wzmacniając naczynia, zapobiegają ich permanentnemu rozszerzeniu i pękaniu, chroniąc włókna kolagenowe, opóźniają proces powstawania zmarszczek, a otaczając opieką cement międzykomórkowy, dbają o nawilżenie skóry.</p>
<p>Najbogatszym źródłem przeciwutleniaczy są przede wszystkim warzywa, owoce i orzechy. Ale nie tylko. Witaminę A znajdziemy w żółtkach jaj czy wątróbce. Skarbnicą polifenoli jest natomiast czerwone wino i herbata. Synergię antyoksydantów wykorzystamy poprzez łączenie różnych produktów. Możemy na przykład sałatkę warzywną polać olejem roślinnym, bogatym w witaminę E, zwiększając w ten sposób przyswajalność między innymi witaminy C i likopenu. Zróżnicowanie antyoksydantów jest bardzo duże. Do grupy tej zalicza się między innymi witaminy A, C i E, których siła pozytywnego oddziaływania jest większa, gdy dostarczane są równocześnie. Warto wiedzieć, że witamina C uczestniczy w syntezie kolagenu, a więc chroni nasze naturalne rusztowanie skóry, opóźniając proces jej starzenia. Szybkiemu utlenianiu witaminy C zapobiegają polifenole, kolejna, wyjątkowo liczna, kategoria antyoksydantów. Z kolei w synergii z witaminą E działa selen, pierwiastek, który jest bardzo ważny dla ochrony przeciw wolnym rodnikom. Na uwagę zasługują również karotenoidy, a wśród nich likopen i beta-karoten.</p>
<p>Niestety, zimą dostęp do świeżych warzyw i owoców jest ograniczony. W tym czasie warto wspomóc się suplementami, które zapewnią odpowiednią podaż witamin C i E, kolagenu oraz polifenoli. Możemy sięgnąć np. po suplementy Collagen i Grape Seed Extract firmy Noble Health.</p>
<p>Zimową dietę uzupełnić można również o siarę, substancję, która wprawdzie nie jest antyoksydantem, lecz także działa odmładzająco na cały organizm, pobudza jego mechanizmy obronne, pomaga zadbać o zdrowie skóry. Dostępna jest m.in. w postaci suplementu Colostrum firmy Noble Health.</p>
<p>Podobne do Promienna skóra także zimą</p>
<p>Zimowe wspomaganie włosówTemperatury na zewnątrz wskazują, że na dobre zawitała do nas zima. W tym okresie zaczynamy się cieplej ubierać, zakładając liczne warstwy odzienia. Warto pamiętać także o naszych włosach, które również odczuwają...więcej</p>
<p>Łupież jak depresja- powraca jesieniąProblem łupieżu najczęściej wzmaga się jesienią i zimą, kiedy następuje gwałtowne obniżenie temperatury, a skóra głowy broni się wydzielając większą ilość ochronnego sebum.więcej</p>
<p>Skóra - nasz największy organNie ma drugiego tak dobrego zwierciadła funkcjonowania naszego ciała jak skóra. Jej wygląd odzwierciedla wszystkie aspekty naszego życia, od trybu pracy, przez sposób odżywiania, na paleniu papierosów skończywszy.więcej</p>
<p>Pieluchowe zapalenie skórySkóra niemowlęcia jest bardzo delikatna, cienka i nie w pełni dojrzała. Jest także nieco inaczej unaczyniona i unerwiona niż skóra dorosłego człowieka. Szczególnie podatna na podrażnienia jest okolica pośladków u...więcej</p>
