<p>Το υπουργείο Παιδείας «θα λάβει κάθε αναγκαίο μέτρο για τον σεβασμό της νομιμότητας και τη λογοδοσία όσων αυθαιρέτως την αμφισβητούν». Αυτό δήλωσε σήμερα η υπουργός Παιδείας κυρία Άννα Διαμαντοπούλου, αναφερόμενη στο θέμα της εφαρμογής του νέου Νόμου Πλαισίου. Αφορμή ήταν επεισόδιο που κατήγγειλαν καθηγητές στο πανεπιστήμιο Πάτρας όπου τυπώθηκαν υβριστικές αφίσσες σε βάρος της 5μελους επιτροπής που διόρισε το υπουργείο Παιδείας για να κάνουν τις εκλογές των νέων Συμβουλίων Διοίκησης.</p>
<p>Συγκεκριμένα, τυπώθηκαν αφίσες που κατέκλυσαν την Πάτρα σε στύλ «Φάρ Ουέστ» με την χαρακτηριστική φράση « Καταζητούνται» και τις φωτογραφίες της επιτροπής που συγκροτήθηκε.</p>
<p>Για το ίδιο θέμα 244 καθηγητές κατήγγειλαν τα κρούσματα βίας στα πανεπιστήμια αναφέροντας ότι «τέτοιες επιθέσεις, ανεξαρτήτως της συμφωνίας ή διαφωνίας με το Νόμο ή με επιμέρους προβλέψεις του, πλήττουν ευθέως την ελεύθερη έκφραση, το δημοκρατικό διάλογο και την πολυφωνία, δηλητηριάζουν τα ακαδημαϊκά ήθη και επιχειρούν να εγκαθιδρύσουν καθεστώς λογοκρισίας και φόβου».</p>
<p>Πάντως, ο πρύτανης Γ. Παναγιωτάκης επισήμανε την αντίθεσή του με τις εκδηλώσεις όπως αυτή της αφίσας, τονίζοντας ότι με το διάλογο μπορούν να λυθούν πολλά θέματα.</p>
<p>«Το περισταστικό στο πανεπιστήμιο Πάτρας δεν είναι μεμονωμένο» δήλωσε η κυρία Διαμαντοπούλου.«Οι επιφυλάξεις ή οι αντιρρήσεις για το νόμο από την πλειοψηφία των πρυτάνεων είναι κατανοητές και σεβαστές. Η οργανωμένη, όμως, αντίσταση στην εφαρμογή του νόμου είναι ευθεία βολή κατά της δημοκρατίας» δήλωσε.</p>
<p>«Οι εκδηλώσεις ανοιχτής ή συγκεκαλυμμένης βίας, φαινόμενα τρομοκράτησης και εκφοβισμού, που καταγγέλλονται από μέλη της πανεπιστημιακής κοινότητας και έχουν στόχο τη μη υλοποίηση της μεταρρύθμισης στην ανώτατη εκπαίδευση, δεν θα βρουν την παραμικρή ανοχή» πρόσθεσε.</p>
<p>Επανέλαβε ακόμη ότι «θέλω να διαβεβαιώσω την πανεπιστημιακή κοινότητα ότι, ως κατά το Σύνταγμα εποπτεύουσα αρχή και υπεύθυνη για την τήρηση των πανεπιστημιακών νόμων (άρθρο 16 παρ.5), η ηγεσία του υπουργείου Παιδείας θα πράξει το παν για την εφαρμογή του νέου νόμου, τον οποίο -υπενθυμίζεται, η Βουλή των Ελλήνων ψήφισε με συντριπτική πλειοψηφία μόλις προ τριμήνου».</p>
<p>Η εφεδρεία στα ΑΕΙ</p>
<p>Προβληματισμός έχει δημιουργηθεί με την εφεδρεία σε πολλά πανεπιστήμια, όπου και δεν έχουν προχωρήσει ακόμη οι σχετικές διαδικασίες για την προώθηση του μέτρου. Η υπουργός Παιδείας κυρία Άννα Διαμαντοπούλου έχει κατηγορήσει τις διοικήσεις των πανεπιστημίων ότι καθυστερούν στην προώθηση του θέματος, ενώ οι πανεπιστημιακοί με την σειρά τους έχουν ζητήσει να εξαιρεθούν τα Ιδρύματα τους από το μέτρο της εργασιακής εφεδρείας καθώς έχουν πρόβλημα λειτουργίας.</p>
<p>Για το θέμα της εφεδρείας έστειλε στα πανεπιστήμια χθες νέο έγγραφο του ο ειδικός γραμματέας του υπουργείου Παιδείας για θέματα πανεπιστημίων κ. Β. Παπάζογλου απαντώντας σε σχετικό αίτημα που είχε δεχτεί. Τα πανεπιστήμια ζητούσαν να μάθουν ποιος είναι υπεύθυνος για να εντάξει συγκεκριμένα πρόσωπα που πληρούν τις προϋποθέσεις στο μέτρο της εργασιακής εφεδρείας, καθώς πρόκειται για εργαζόμενους στον δημόσιο τομέα.</p>
<p>Στο έγγραφο του ο κ. Παπάζογλου απαντάει ότι υπεύθυνοι γι αυτό είναι οι πρυτάνεις των πανεπιστημίων που ασκούν και διοίκηση στα Ιδρύματα. Πολλά πανεπιστήμια ωστόσο, έχουν ζητήσει σχετικές γνωμοδοτήσεις από τα νομικά τους τμήματα πριν προχωρήσουν στις σχετικές διαδικασίες, για να μην αντιμετωπίσουν στην συνέχεια προβλήματα αμφισβήτησης.</p>
<p>Ήδη το θέμα της εφεδρείας όμως, έχει ταράξει την ακαδημαϊκή ζωή, καθώς οι σύλλογοι των διοικητικών τους υπαλλήλων έχουν προχωρήσει σε καταλήψεις και κινητοποιήσεις στα κεντρικά κτίρια τους.</p>
<p>«Δεν είμαι νομοθέτης και θα κάνω ότι ορίζουν οι νόμοι» δήλωσε στο «Βήμα» ο πρύτανης του πανεπιστημίου Αθηνών κ. Θ. Πελεγρίνης. «Ωστόσο, δεν θεωρώ σωστό να χρησιμοποιείται το θέμα για πολιτικά οφέλη, καθώς αφορά τις ζωές και την εργασία συνανθρώπων μας» συνέχισε.</p>
<p>Τα μηνύματα που δημοσιεύονται στο χώρο αυτό εκφράζουν τις απόψεις των αποστολέων τους. Το ΒΗΜΑ δεν υιοθετεί καθ’ οιονδήποτε τρόπο τις απόψεις αυτές. Ο καθένας έχει δικαίωμα να εκφράζει την γνώμη του, όποια και να είναι αυτή. Δεν δημοσιεύονται συκοφαντικά ή υβριστικά σχόλια και όσα είναι γραμμένα με κεφαλαία γράμματα. Τέτοια μηνύματα θα διαγράφονται όποτε εντοπίζονται.</p>
<p>"Μαύρος" νόμος | 16/12/2011 19:07</p>
<p>Επειδή ελάχιστοι έχουν διαβάσει τον νόμο, επιτρέψτε μου να σας πώ ότι εισάγει το πρωτοφανές για τα δημοκρατικά ήθη μέτρο: στην ανοιχτή (δήθεν) εκλογική διαδικασία για εκλογή ΠΡΥΤΑΝΗ, ΔΕΝ μπορεί να είναι όποιος θέλει υποψήφιος, αλλά μόνο 3 που θα τύχουν της προέγκρισης του Συμβουλίου. Στη συνέχεια τα μέλη ΔΕΠ θα ψηφίσουν έναν από τους τρεις. Σκεφτείτε λίγο τι είδους ήθη και "δημοκρατία" εισάγονται... Είναι μαθηματικά βέβαιο ότι η διαπλοκή θα απογειωθεί με τον νέο νόμο.</p>
<p>...η κ.υπουργός παιδείας εκ Βρυξελλών θα έπρεπε να γνωρίζει πώς πρώτα μετράνε το..ζαγάρι κι ύστερα φτιάχνουν το κοφίνι , που λέει κι ο λαουτζίκος στις απείρου σοφίας παροιμίες του..Έτσι πιθανόν να είχε αποφύγει όλα αυτά που γίνονται στον της παιδείας χώρο, τον οποίο νέμονται διάφορες...φατρίες κομματικών κυρίως συμφερόντων δεκάδες χρόνια τώρα με τις ευλογίες πάντα των πρυτάνεων και των..αυλικών τους...</p>
<p>Συγχαρήρια στην κα Α.Διαμαντοπούλου για το θάρρος της να τα βάλει με τους κυρίους πρυτάνεις. Συγχαρητήρια για την πολιτική της να αναμορφώσει την αρρωστημένη μας παιδεία. Συγχαρητήρια γιατί δεν λογαριάζει πρώτα το πολιτικό κόστος, αλλά την παιδεία και την εκπαίδευση των παιδιών μας. Δ.Σ., Ζυρίχη</p>
