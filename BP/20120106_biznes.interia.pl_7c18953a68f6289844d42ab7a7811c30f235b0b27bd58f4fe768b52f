<HTML xmlns="http://www.w3.org/1999/xhtml" xml:lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="content"><DIV id="mainContent"><DIV id="article" class="newsId_1742050 wideArticle"><DIV class="box mobileIcon" id="mobileIcon"><DIV class="cloudM"><P>Treść dostępna również w wersji mobilnejna <SPAN>m.interia.pl</SPAN> oraz w aplikacjach na iOS i Android</P></DIV></DIV><H1 id="articleTitle">Rząd przyjął kwotową waloryzację emerytur</H1><DIV class="articleDetails textContent "><SPAN class="articleDate">Wtorek, 3 stycznia 2012 (16:11) <SPAN>  Aktualizacja: Wtorek, 3 stycznia 2012 (16:52)</SPAN></SPAN></DIV><H2 class="articleLead textContent ">Rząd przyjął we wtorek projekt zmiany ustawy o emeryturach i rentach zakładający zmianę systemu waloryzacji świadczeń z procentowej na kwotową. Wszystkie emerytury i renty będą podwyższone w 2012 r. o jednakową kwotę 71 zł - podało CIR.</H2><DIV class="articleFotoBig">W tym roku wszystkie emerytury i renty zostaną podwyższone o jednakową kwotę wynoszącą 71 złotych <SPAN class="fotoSource">/© Bauer</SPAN></DIV><DIV class="articleText textContent "><P>Wprowadzenie waloryzacji kwotowej ma chronić budżety gospodarstw domowych emerytów i rencistów pobierających niższe świadczenia - podkreśliło CIR, dodając, że zmiana ta jest realizacją zapowiedzi z expose premiera Donalda Tuska.</P><P>Zgodnie z projektem, o 71 zł wzrosną wszystkie emerytury i renty, także emerytury i renty rolników indywidualnych, służb mundurowych oraz świadczenia pozaubezpieczeniowe, jak zasiłki i świadczenia przedemerytalne, renty socjalne, emerytury pomostowe, nauczycielskie świadczenia kompensacyjne, renty dla kombatantów oraz inwalidów wojennych i wojskowych.</P><P>Przyjęty przez rząd projekt zakłada, że w 2012 r. kwota najniższej emerytury i renty dla osób całkowicie niezdolnych do pracy wyniesie 799,18 zł miesięcznie, a najniższa renta dla osób częściowo niezdolnych do pracy wyniesie 613,38 zł miesięcznie.</P><P>W projekcie przewidziano również zwiększenie dodatków do emerytur i rent. Zostaną podwyższone o wskaźnik procentowy waloryzacji, czyli o 104,8 proc. Wskaźnik ten będzie miał również zastosowanie do obliczania maksymalnych kwot zmniejszeń świadczeń w przypadku osiągania przez emeryta lub rencistę dochodu z pracy.</P><P>Jak podało CIR, projekt nowelizacji ustawy nie pociąga za sobą dodatkowych obciążeń budżetu państwa, bo wydatki na te cele mieszczą się w środkach zarezerwowanych w projekcie ustawy budżetowej na 2012 rok.</P><P>We wtorek rząd miał się też zająć projektem ustawy o składkach na ubezpieczenie zdrowotne rolników. W komunikacie CIR podało, że posiedzenie rządu będzie kontynuowane w środę. Trybunał Konstytucyjny uznał za niezgodne z ustawą zasadniczą opłacanie składki zdrowotnej rolników z budżetu państwa i dał czas do marca br. na uregulowanie tej kwestii.</P><P>- - - - - </P><P><B>Zdaniem Jeremiego Mordasewicza z Polskiej Konfederacji Pracodawców Prywatnych Lewiatan, kwotowa waloryzacja emerytur narusza podstawową zasadę systemu emerytalnego, zgodnie z którą każdy przechodzący na emeryturę ma otrzymać tyle, ile włożył do systemu. </B></P><P>- Wysokość emerytury w obowiązującym w Polsce systemie emerytalnym zależy od okresu płaconych składek i ich wysokości - podkreślił w rozmowie z IAR Jeremi Mordasewicz. </P><P>Wyjaśnił, że rezygnacja z waloryzacji procentowej oznacza, że osoby o najniższych świadczeniach otrzymają emerytury wyższe niż wynikałoby to z inflacji. Osoby z wyższymi świadczeniami otrzymają zaś emerytury, których siła nabywcza zmaleje. </P><P>Waloryzacja kwotowa oznacza więc, że osoby o wyższych zarobkach i w konsekwencji wyższych emeryturach oddadzą część swojej waloryzacji na rzecz osób o najniższych emeryturach.</P><P> Jeremi Mordasewicz zwrócił uwagę, że gdybyśmy w długim okresie zachowali waloryzację kwotową, to wszystkie emerytury by się wyrównały. Na dalsze lata rząd zapowiada jednak waloryzację o wskaźnik inflacji. </P><P>Rząd uzasadnia, że przejściowa metoda waloryzacji wynika nie tylko z chęci chronienia osób z niższymi świadczeniami. Powodem takiej waloryzacji jest również to, że nie ma w budżecie dodatkowych wolnych środków, które można byłoby przeznaczyć na działania osłonowe dla najuboższych. Łączny koszt waloryzacji ma wynieść 6 miliardów 700 milionów złotych.</P><P><B>(IAR)</B></P></DIV></DIV></DIV></DIV></BODY></HTML>