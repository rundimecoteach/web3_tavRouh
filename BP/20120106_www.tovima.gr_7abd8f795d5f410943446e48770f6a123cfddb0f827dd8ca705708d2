<HTML xmlns="http://www.w3.org/1999/xhtml" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="CATEGORY" class="bima type_article"><DIV class="page_main"><DIV class="page_middle"><DIV class="page_wide"><DIV class="container"><DIV class="article_ext"><DIV class="article_tools_bottom heightfix" id=""><DIV class="article_tools_email_print_size heightfix" id=""><A href="/world/article/?aid=436400" class="article_tools_size3 rel-icon-font-large"><EM>μεγάλο μέγεθος</EM></A></DIV></DIV><DIV class="article_text"><P> 
        </P><DIV id="intext_content_tag">Νέες, ογκώδεις διαδηλώσεις διοργανώνει το Σάββατο η αντιπολίτευση στην Μόσχα και σε άλλες πόλεις της Ρωσίας, αντιδρώντας για τα αποτελέσματα των βουλευτικών εκλογών της 4ης Δεκεμβρίου, λέγοντας ότι σημειώθηκαν φαινόμενα απάτης.

Μόνο στην ρωσική πρωτεύουσα, οι διοργανωτές αναμένουν να κατέβουν στους δρόμους περίπου 50.000 άνθρωποι.

Οι διαδηλωτές ζητούν την επανάληψη των εκλογών που κέρδισε η Ενωμένη Ρωσία του Βλαντιμίρ Πούτιν.

Οι διαδηλωτές επιμένουν ότι οι πολιτικές μεταρρυθμίσεις που ανακοίνωσε ο πρόεδρος της χώρας, Ντμίτρι Μεντβέντεφ, δεν αρκούν.

Οι Αρχές έχουν δώσει το «πράσινο φως» για την κινητοποίηση του Σαββάτου, η οποία διοργανώνεται από δυνάμεις της αντιπολίτευσης.

Σε γκρουπ στο Facebook περισσότερα από 47.000 άτομα έχουν δηλώσει ότι θα κατέβουν στους δρόμους. Ανάμεσά τους θα είναι και ο αντικυβερνητικός μπλόγκερ Αλεξέι Ναβάλνι, ο οποίος είχε συλληφθεί σε προηγούμενη διαδήλωση.

Στις 10 Δεκεμβρίου έλαβε χώρα η μεγαλύτερη αντικυβερνητική διαδήλωση στη Μόσχα, από την πτώση της Σοβιετικής Ένωσης.

Ο Ντμίτρι Μεντβέντεφ πρότεινε να επανέλθουν οι άμεσες εκλογές για τους τοπικούς κυβερνήτες, σε μια προσπάθεια να ηρεμήσει τις «φωνές» των διαδηλωτών που βγήκαν στους δρόμους το τελευταίο διάστημα.

«Οι προεδρικές εκλογές θα πρέπει να είναι ειλικρινείς, διαφανείς, να απαντούν στις απαιτήσεις της νομιμότητας και της δικαιοσύνης» είπε πριν από λίγες ημέρες ο Ρώσος πρόεδρος.

Οι διαδηλωτές, πάντως, επιμένουν ότι οι εξαγγελίες αυτές δεν αρκούν.
</DIV></DIV></DIV></DIV></DIV></DIV></DIV></DIV></BODY></HTML>