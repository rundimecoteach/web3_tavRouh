<HTML xmlns="http://www.w3.org/1999/xhtml" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="CATEGORY" class="bima type_article"><DIV class="page_main"><DIV class="page_middle"><DIV class="page_wide"><DIV class="container"><DIV class="article_ext"><DIV class="article_title">Προστατέψτε το δέρμα σας από το κρύο</DIV><DIV class="article_subtitle">Ξηρότητα ενδέχεται να παρουσιάσουν όλοι οι τύποι επιδερμίδας, ακόμα και οι λιπαρές</DIV><DIV class="article_info">
ΔΗΜΟΣΙΕΥΣΗ:  29/11/2011, 07:50</DIV><DIV class="article_tools_bottom heightfix" id=""><DIV class="article_tools_email_print_size heightfix" id=""><A href="/health-fitness/article/?aid=432511" class="article_tools_size3 rel-icon-font-large"><EM>μεγάλο μέγεθος</EM></A></DIV></DIV><DIV class="article_text"><P> 
</P><DIV id="intext_content_tag"><DIV>Κοκκινίλες, ερεθισμοί, τραχιά όψη, λεπτές ρυτίδες που γίνονται - και φαίνονται - εντονότερες. Το κρύο του χειμώνα δεν αφήνει τίποτε ανέγγιχτο στο …διάβα του, γεγονός που απαιτεί αυξημένη εγρήγορση και άρα περιποίηση για την επιδερμίδα προσώπου και σώματος, όσο ανθεκτική κι αν είναι.</DIV><DIV><EM><STRONG> Οι απότομες αλλαγές της θερμοκρασίας</STRONG></EM></DIV><DIV>Με το κρύο το δέρμα δεν γίνεται μόνον πιο ξηρό, εύθραυστο και ανελαστικό. Λόγω της μείωσης της κεράτινης στιβάδας, γίνεται και πιο λεπτό. Η κατάσταση αυτή επιδεινώνεται από τις απότομες εναλλαγές της θερμοκρασίας, από το εξωτερικό κρύο στους θερμαινόμενους εσωτερικούς χώρους. </DIV><DIV>Τα αιμοφόρα αγγεία που βρίσκονται στο αγγειακό δίκτυο του χορίου διαστέλλονται και γίνονται πιο ορατά, αντίδραση που προκαλεί αύξηση της ερυθρότητας σε συγκεκριμένα σημεία, όπως στα μάγουλα και τη μύτη_ αυτός είναι και ο λόγος για τον οποίο νοιώθετε το δέρμα σας να καίει. </DIV><DIV><EM><STRONG>
Τρόποι προστασίας</STRONG></EM></DIV><DIV>Ξηρότητα ενδέχεται να παρουσιάσουν όλοι οι τύποι επιδερμίδας, ακόμα και οι λιπαρές, γεγονός που σημαίνει ότι έχουν ανάγκη από περισσότερα θρεπτικά συστατικά, τα οποία θα αποκαταστήσουν την ισορροπία του υδρολιπιδικού φιλμ, θα καταπραΰνουν τους ερεθισμούς και θα το προστατέψουν από τις εξωτερικές επιθέσεις. </DIV><DIV>Διαλέξτε <STRONG>κρέμα ημέρας</STRONG> με πλούσια υφή, η οποία περιλαμβάνει στη σύνθεσή της λιπιδικούς παράγοντες, όπως έλαια, ω-3 λιπαρά οξέα, γλυκερίνη ή βούτυρο καριτέ, που θα δημιουργήσουν προστατευτική ασπίδα. </DIV><DIV>Επιλέξτε <STRONG>serum</STRONG> με υαλουρονικό οξύ, και εφαρμόστε το πριν από την κρέμα, κάθε πρωί. </DIV><DIV>Εφαρμόστε <STRONG>μάσκα ενυδάτωσης</STRONG> και καταπράυνσης τρεις φορές την εβδομάδα. Θεωρείται ιδανική λύση, αν θέλετε να αποφύγετε τις κοκκινίλες. </DIV><DIV>Μην ξεχνάτε την <STRONG>αντιηλιακή προστασία</STRONG>. Η ακτινοβολία του ήλιου παραμένει δυνατή και εντείνεται τις ηλιόλουστες ημέρες. Αν, λοιπόν, κάνετε εκδρομές στη φύση ή πηγαίνετε για σκι, πρέπει να παρέχετε επιπλέον προστασία στο δέρμα σας. Καθώς η ξηρή επιδερμίδα είναι πιο ευαίσθητη στην ακτινοβολία, η χρήση SPF είναι απαραίτητη και τον χειμώνα.</DIV><DIV>Έχετε πάντα μαζί σας,<STRONG> κρέμα χεριών</STRONG>. Τα χέρια υποφέρουν από τις χαμηλές θερμοκρασίες και το συχνό πλύσιμο. </DIV><DIV><EM><STRONG>Tip: απλώστε το βράδυ κρέμα ενυδάτωσης και φορέστε γάντια. Τα χέρια σας θα πάψουν να δείχνουν ταλαιπωρημένα, ειδικά αν επαναλάβετε μερικές φορές.</STRONG></EM></DIV><DIV>- Φορέστε στα χείλη <STRONG>lip balm</STRONG> που περιέχει φυσικά έλαια, βιταμίνη Ε, γλυκερίνη, βούτυρο καριτέ ή βαζελίνη, και θα νιώσετε αμέσως ανακούφιση από τα σκασμένα χείλη. Η συγκεκριμένη περιοχή του προσώπου δεν διαθέτει υδρολιπιδικό φιλμ για να την προστατεύει. </DIV><DIV><EM><STRONG>Tip:</STRONG></EM><EM><STRONG>δεν αποτελεί λύση, το να υγραίνετε την ξηρή επιφάνεια των χειλιών με τη γλώσσα. Το σάλιο, λόγω των ενζύμων που περιέχει, τα ξηραίνει πιο γρήγορα και προκαλεί απολεπιστική δερματίτιδα. </STRONG></EM></DIV><DIV>Πίνετε <STRONG>νερό</STRONG>. Μην ξεχνάτε ότι μόνον η εξωτερική ενυδάτωση δεν αρκεί για να διατηρείτε σε καλή κατάσταση το δέρμα σας. Θυμηθείτε επίσης ότι η κατανάλωση λαχανικών και φρούτων δεν αφορά αποκλειστικά το… καλοκαίρι, και προσθέστε στη διατροφή σας ξηρούς καρπούς, που είναι πλούσιοι σε πολυακόρεστα λιπαρά οξέα. </DIV><DIV><EM><STRONG>
Μην ξεχνάτε το σώμα</STRONG><STRONG>! </STRONG></EM></DIV><DIV>Το σώμα προστατεύεται, μεν, από τα ζεστά ρούχα, αλλά ύστερα από μια κρύα ημέρα το υπερβολικά ζεστό νερό στο ντους του στερεί τα λιπίδια που του χαρίζουν απαλότητα και ελαστικότητα. </DIV><DIV>-Φροντίστε να μην είναι καυτό το νερό_ και πάντως περιορίστε τον χρόνο του ντους με πολύ ζεστό νερό.  </DIV><DIV>-Χρησιμοποιήστε αφρόλουτρα με ενυδατικούς παράγοντες ή σαπούνι με ουδέτερο pH. </DIV><DIV>-Εφαρμόστε κρέμα σώματος με πλούσια υφή. </DIV></DIV></DIV></DIV></DIV></DIV></DIV></DIV></DIV></BODY></HTML>