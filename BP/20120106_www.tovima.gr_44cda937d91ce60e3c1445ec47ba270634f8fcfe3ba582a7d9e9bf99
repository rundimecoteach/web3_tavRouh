<HTML xmlns="http://www.w3.org/1999/xhtml" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="CATEGORY" class="bima type_article"><DIV class="page_main"><DIV class="page_middle"><DIV class="page_wide"><DIV class="container"><DIV class="artho_syntaktis heightfix" id="esoterikos_syntaktis"><DIV class="author_information"><DIV class="links"><DIV class="article_popup" id="small" style="display:none"><DIV class="popup_body">Όλα τα άρθρα του συντάκτη σε RSS</DIV></DIV></DIV></DIV></DIV><DIV class="article_ext"><DIV class="article_title">Η οδοντόβουρτσα νικά την... πνευμονία</DIV><DIV class="article_subtitle">Κυρίως τα ηλικιωμένα άτομα αντιμετωπίζουν αυξημένο κίνδυνο της νόσου εάν δεν πλένουν συχνά τα δόντια τους</DIV><DIV class="article_info">
ΔΗΜΟΣΙΕΥΣΗ:  28/12/2011, 15:17</DIV><DIV class="article_photo_lead">Το συχνό βούρτσισμα των δοντιών δεν χαρίζει μόνο λαμπερό χαμόγελο  αλλά - κυρίως στα ηλικιωμένα άτομα - σώζει και από την πνευμονία</DIV><DIV class="article_tools_bottom heightfix" id=""><DIV class="article_tools_email_print_size heightfix" id=""><A href="/science/medicine-biology/article/?aid=436633" class="article_tools_size3 rel-icon-font-large"><EM>μεγάλο μέγεθος</EM></A></DIV></DIV><DIV class="article_text"><P><B class="article_location">Βοστόνη</B> 
</P><DIV id="intext_content_tag"><P>Πολλοί άνθρωποι, κυρίως ηλικιωμένοι, αντιμετωπίζουν αυξημένο κίνδυνο πνευμονίας αυτόν τον χειμώνα εάν αμελούν να χρησιμοποιούν τακτικά την… οδοντόβουρτσά τους. Αυτό προειδοποιούν ειδικοί της Ιατρικής Σχολής του Πανεπιστημίου Γέιλ οι οποίοι ανακάλυψαν σύνδεση μεταξύ των βακτηρίων του στόματος και της πνευμονίας, η οποία αποτελεί έναν εν δυνάμει σοβαρό «εχθρό» της υγείας, ακόμη και της ίδιας της ζωής. </P><P><STRONG>Προάγγελος οι αλλαγές στα στοματικά βακτήρια</STRONG></P><P>Όπως συγκεκριμένα ανέφερε ο επικεφαλής της νέας μελέτης δρ <STRONG>Σαμίθ Τζόουσι</STRONG> κατά τη διάρκεια του ετήσιου συνεδρίου της Αμερικανικής Εταιρείας Μεταδοτικών Νόσων στη Βοστόνη, η ομάδα του ανακάλυψε ότι αλλαγές που προκαλούνται στα βακτήρια του στόματος προηγούνται της ανάπτυξης πνευμονίας. </P><P>Σύμφωνα με τον ερευνητή, αν και απαιτούνται περαιτέρω μελέτες προκειμένου να προσδιοριστεί η ακριβής σχέση μεταξύ στοματικής υγείας και πνευμονίας, δεν είναι η πρώτη φορά που τα στοματικά προβλήματα συνδέονται με νόσους του αναπνευστικού. </P><P>Διαφορετικές βακτηριακής προέλευσης ασθένειες των πνευμόνων αποδίδονται στην εισπνοή μικροσκοπικών σταγονιδίων που «ταξιδεύουν» από το στόμα και τον λαιμό ως τους πνεύμονες. Αυτό μπορεί να οδηγήσει σε λοιμώξεις όπως η πνευμονία ή να επιδεινώσει τα συμπτώματα ενός ήδη υπάρχοντος αναπνευστικού προβλήματος,. </P><P><STRONG>Ουλίτιδα και θνησιμότητα από πνευμονία</STRONG></P><P>Προηγούμενες μελέτες έχουν μάλιστα δείξει ακόμη και υψηλότερα ποσοστά θνησιμότητας εξαιτίας πνευμονίας σε άτομα με προβλήματα των ούλων. </P><P>Τα νέα ευρήματα που βασίστηκαν σε παρακολούθηση 37 ατόμων επί έναν μήνα παρέχουν περαιτέρω ενδείξεις σχετικά με το ότι η στοματική υγεία αποτελεί «διαβατήριο» και για την υγεία του αναπνευστικού συστήματος, όχι μόνο στα ηλικιωμένα αλλά και στα νεαρότερα άτομα, σύμφωνα με τον επικεφαλής του Βρετανικού Ιδρύματος για την Υγεία των Δοντιών, δρα <STRONG>Νάιτζελ Κάρτερ</STRONG>.</P><P>Ο δρ Κάρτερ τόνισε ότι <EM>«κατά τους χειμερινούς μήνες όλος ο πληθυσμός είναι πιο ευάλωτος στα κρυολογήματα και στις αναπνευστικές νόσους εξαιτίας της πτώσης της θερμοκρασίας. Για αυτό πρέπει να θυμόμαστε, και κυρίως τα άτομα που είναι πιο ευάλωτα, ότι η πρόληψη είναι το σημαντικότερο όπλο. Εχει ήδη φανεί από διαφορετικά στοιχεία ότι υπάρχει ισχυρή σύνδεση μεταξύ της ουλίτιδας και της γενικότερης υγείας του οργανισμού, γεγονός που μαρτυρεί ότι, ειδικά αυτήν την εποχή του χρόνου, εάν διατηρούμε σε καλά επίπεδα τη στοματική υγεία μας, μπορούμε να προλάβουμε νόσους». </EM></P><P><STRONG>Συμβουλές για γερούς πνεύμονες </STRONG></P><P>Ο επικεφαλής του βρετανικού Ιδρύματος έδωσε μάλιστα απλές αλλά ζωτικής σημασίας συμβουλές που οδηγούν όχι μόνο σε λαμπερό χαμόγελο αλλά και σε…γερούς πνεύμονες: </P><UL style="list-style-type: disc;"><LI>Βούρτσισμα των δοντιών επί δύο λεπτά τη φορά, δύο φορές την ημέρα</LI><LI>Χρήση οδοντόκρεμας με φθόριο</LI><LI>Καθάρισμα των δοντιών μέσα στην ημέρα με οδοντικό νήμα ή μεσοδόντια βουρτσάκια</LI><LI>Μείωση της κατανάλωσης τροφών και ποτών με ζάχαρη</LI><LI>Επίσκεψη στον οδοντίατρο κάθε εξάμηνο. </LI></UL><P>Ο ειδικός υπογράμμισε ότι εάν ένα άτομο έχει πρησμένα ούλα που αιμορραγούν συχνά κατά το βούρτσισμα, εάν εμφανίζει δυσάρεστη αναπνοή, εάν αντιλαμβάνεται ότι τα δόντια του δεν είναι… σταθερά ή πάσχει συχνά από μολύνσεις στο στόμα, τότε πιθανότατα έχει πρόβλημα ουλίτιδας και πρέπει να επισκεφθεί άμεσα τον οδοντίατρο. </P></DIV></DIV></DIV></DIV></DIV></DIV></DIV></DIV></BODY></HTML>