<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="title1">Σε επαγρύπνηση για τη μεταφορά μαθητών στα σχολεία</DIV><DIV align="center" class="ltitle"><UL><LI>Δυναμική συγκέντρωση διαμαρτυρίας πραγματοποιήθηκε χτες στο υπουργείο Εσωτερικών</LI><LI>Επόμενη κινητοποίηση την Τετάρτη 4 Γενάρη, στις 12 το μεσημέρι, στο υπουργείο Παιδείας</LI></UL></DIV><DIV class="story_body"><DIV class="image"><TABLE cellpadding="5" cellspacing="0" border="0" align="right"><CAPTION align="bottom">Στιγμιότυπο από τη χθεσινή κινητοποίηση</CAPTION></TABLE></DIV>Αντιπερισπασμοί, παρατάσεις και μεταφορές κονδυλίων των Δήμων από τη μια ανάγκη στην άλλη, είναι η «λύση» στην οποία καταφεύγει η κυβέρνηση για τη μεταφορά των μαθητών από και προς τα σχολεία, προκειμένου να ρίξει στάχτη στα μάτια για μια αρμοδιότητα που επιβάλλεται να είναι κρατική και αποτελεί αναπόσπαστο μέρος της εκπαίδευσης.<P>Τα σοβαρά προβλήματα και οι κίνδυνοι που γεννιούνται από την απουσία ενός <B>αποκλειστικά δημόσιου, δωρεάν και ασφαλούς συστήματος μεταφοράς των μαθητών στα σχολεία με κατάλληλα διαμορφωμένα μέσα μετακίνησης, εξειδικευμένους οδηγούς και συνοδούς,</B> προκάλεσαν τη χτεσινή συγκέντρωση διαμαρτυρίας στο υπουργείο Εσωτερικών. Μέλη από την Ανώτατη Συνομοσπονδία Γονέων Μαθητών Ελλάδας (ΑΣΓΜΕ), τη Συντονιστική Επιτροπή Αγώνα Αναπήρων (ΣΕΑΑΝ), την Ομοσπονδία Γονέων Αθήνας, τους Συλλόγους Γονέων Μουσικών Σχολείων και μονάδων Ειδικής Αγωγής, τον Ενιαίο Σύλλογο Γονέων ΑμΕΑ Αττικής και Νήσων καθώς και μαθητές με μουσικά όργανα στα χέρια απαίτησαν το αυτονόητο: <B>Στις 9 Γενάρη όλα τα παιδιά να μπορούν να πηγαίνουν στα σχολεία τους.</B></P><P>Υπενθυμίζεται ότι ένα χρόνο μετά τον «Καλλικράτη» και την εφαρμογή του αυτόνομου αποκεντρωμένου σχολείου της αγοράς, χιλιάδες οικογένειες καλούνται να πληρώσουν από την τσέπη τους, προκειμένου να πάνε τα παιδιά τους σχολείο.</P><P>Αρχικά, αντιπροσωπεία των συγκεντρωμένων συναντήθηκε με τον ΓΓ του υπουργείου κ. Ξηρό, ο οποίος δήλωσε αναρμόδιος. Κάτω από την ισχυρή πίεση των διαδηλωτών επιτεύχθηκε συνάντηση με τον υφυπουργό Εσωτερικών Π. Κουκουλόπουλο, ο οποίος, απευθυνόμενος προς τους μαθητές είπε ότι «σας λένε ψέματα (σ.σ. οι γονείς τους) και σας αφιονίζουν», προκαλώντας την οργή γονιών και μαθητών. Κατά τη διάρκεια της συνάντησης, ο υφυπουργός υπερασπιζόμενος κάθε πτυχή της κυβερνητικής πολιτικής, δεσμεύτηκε ότι <B><I>από 9 Γενάρη όλα θα κυλήσουν ομαλά στη μεταφορά, καθώς δόθηκε παράταση μέχρι τέλη Φλεβάρη και θα φροντίσει να λυθεί το θέμα για όλη τη σχολική χρονιά</I>.</B><I>Για το 2012, είπε, ότι προβλέπονται 130 εκατομμύρια ευρώ για τη μεταφορά συν 20 εκατομμύρια για τη μεταφορά των μαθητών στην Α' βάθμια Εκπαίδευση, την Ειδική Αγωγή και τις ορεινές περιοχές. Ο περσινός προϋπολογισμός ήταν 250 εκατομμύρια. «Αν χρειαστεί έχουμε συνεννοηθεί με τους Δήμους να κόψουν κονδύλια από αλλού για να καλύψουν τα κενά»</I> είπε, δικαιολογώντας τη μετακύλιση της αρμοδιότητας αυτής στους Δήμους, λέγοντας ότι «είναι ο κοντινότερος θεσμός στον πολίτη»...</P><P>«<B>Δεσμεύτηκε να συνεχιστεί το ίδιο σύστημα - επικίνδυνο και ακατάλληλο - μεταφοράς, που δεν καλύπτει όλα τα παιδιά.</B> Η δέσμευσή του αυτή τίθεται υπό αμφισβήτηση, γιατί έχουν προβλέψει σχεδόν να δοθούν τα μισά λεφτά σε σχέση με πέρυσι για τη μεταφορά και ήδη από το υπουργείο Οικονομικών έχει ανακοινωθεί ότι αυτός ο προϋπολογισμός θα μειωθεί τουλάχιστον 30%. Το συγκεκριμένο σύστημα μεταφοράς ήδη έχει πετάξει παιδιά έξω από τα σχολεία. <B>Το θέμα είναι για τι είδους σύστημα μεταφοράς μιλάμε. Ακόμη και αυτό το σύστημα να συνεχιστεί, στην πορεία θα διαλυθεί</B>», επισήμανε ο Χ. Χουρδάκης εκ μέρους της ΣΕΑΑΝ. Ενώ ο Β. Τόγιας από την ΑΣΓΜΕ, τόνισε ότι «έχουμε χορτάσει δεσμεύσεις όλα τα προηγούμενα χρόνια. Είμαστε σε επιφυλακή».</P><P>Το αγωνιστικό ραντεβού ανανεώθηκε για την <B>Τετάρτη 4 Γενάρη, στις 12 το μεσημέρι στο υπουργείο Παιδείας.</B></P></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6618478" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6618478&amp;publDate=30/12/2011&amp;id=13846"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6618478&amp;publDate=30/12/2011" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6618478&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>