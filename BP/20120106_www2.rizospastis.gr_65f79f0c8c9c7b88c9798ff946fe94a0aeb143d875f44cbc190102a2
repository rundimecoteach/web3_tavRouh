<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="title4">Εποικισμοί και υπερορθόδοξοι Εβραίοι πυροδοτούν ένταση</DIV><DIV class="story_body"><P><B>ΙΕΡΟΥΣΑΛΗΜ - ΤΕΛ ΑΒΙΒ.--</B></P><P><B>Σε νέες προκλήσεις προχωρούν οι ισραηλινές αρχές, δρομολογώντας επεκτάσεις εποικισμών και ανεγέρσεις νέων κατασκευών σε παλαιστινιακά κατειλημμένα εδάφη της ανατολικής Ιερουσαλήμ και της Δυτικής Οχθης. Χτες, μόνο, ανακοινώθηκαν δύο τέτοιες αποφάσεις.</B></P><P>Το δημοτικό συμβούλιο της Ιερουσαλήμ, κατά πλειοψηφία, αποφάσισε να δώσει έγκριση για κατασκευή τουριστικού κέντρου, με εκατοντάδες θέσεις στάθμευσης, χώρων αναψυχής κλπ., αλλά και θρησκευτικού τύπου λουτρά, στην παλαιστινιακή συνοικία Σιλουάν, της Ανατολικής Ιερουσαλήμ. Στο <B>Σιλουάν</B> κατοικούν 40.000 Παλαιστίνιοι και οι διαξιφισμοί με τους εκατοντάδες εποίκους που έχουν εγκατασταθεί στο ίδιο σημείο είναι καθημερινοί.</P><P>Την ανέγερση του συγκεκριμένου τουριστικού κέντρου προωθεί η εθνικιστική <B>εποικιστική οργάνωση Elad</B>, η οποία έχει αναλάβει μεγάλο μέρος και του κόστους της ανέγερσης. Αξίζει να σημειωθεί ότι η οργάνωση θέτει ως επίσημο στόχο της την ενίσχυση με κάθε τρόπο της παρουσίας των Εβραίων σε περιοχές που κατοικούν Παλαιστίνιοι.</P><P>Σχεδόν παράλληλα, έγινε γνωστό ότι οι ισραηλινές αρχές εγκρίνουν την ανέγερση 130 επιπλέον κατοικιών στον <B>εποικισμό Γκίλο</B> στην ανατολική Ιερουσαλήμ, αλλά και «νομιμοποιούν» έναν απομακρυσμένο εποικισμό, τον <B>Ραμάτ Γκιλάντ</B>, κοντά στη Νάμπλους, στη Δυτική Οχθη. Τις ανακοινώσεις αυτές έκανε, με ενθουσιασμό, το εποικιστικό συμβούλιο Yesha. Αντίθετα, έντονα αντέδρασαν όχι μόνοι οι Παλαιστίνιοι, αλλά και οι ισραηλινές φιλειρηνικές οργανώσεις, που κατήγγειλαν την ισραηλινή κυβέρνηση για κατάφωρες παραβιάσεις του διεθνούς δικαίου, αλλά και για απροκάλυπτη υιοθέτηση «εποικιστικής λογικής και απόψεων».</P><DIV class="subtitle">Συνεχίζεται η ένταση με τους υπερορθόδοξους Εβραίους</DIV><P>Νέα περιστατικά επιθετικότητας κατά κοσμικών ή μετριοπαθών θρησκευόμενων Εβραίων από ακραίους έρχονται καθημερινά στη δημοσιότητα εντείνοντας την, ήδη, τεταμένη ατμόσφαιρα. Λίγες ώρες μετά τη μεγάλη διαδήλωση που πραγματοποιήθηκε στο Μπέιτ Σέμες, όπου είχε καταγγελθεί προπηλακισμός ενός 8χρονου κοριτσιού από υπερορθόδοξους λόγω του ότι δεν ήταν «ντυμένο αρκετά αυστηρά», αλλά και η προσπάθεια επιβολής χωριστών δρόμων και πεζοδρομιών για τα δύο φύλα, μια νεαρή κατήγγειλε επίσης τον προπηλακισμό της.</P><P>Η Ντόρον Ματαλόν, που υπηρετεί τη στρατιωτική της θητεία, δέχτηκε χυδαία φραστική επίθεση από υπερορθόδοξο Εβραίο μέσα σε λεωφορείο επειδή αρνήθηκε να περάσει στα πίσω καθίσματα όπως την διέταξε επειδή είναι γυναίκα. Ο δράστης συνελήφθη, αλλά η καταγγελία αποκάλυψε ότι το συγκεκριμένο περιστατικό είναι ένα από τα πολλά που σημειώνονται καθημερινά και έχουν πυροδοτήσει σημάδια βαθύτατου διχασμού στην ισραηλινή κοινωνία.</P></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6617056" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6617056&amp;publDate=29/12/2011&amp;id=13845"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6617056&amp;publDate=29/12/2011" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6617056&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>