<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="utitle1">ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ</DIV><DIV align="center" class="title2">Ρυθμίσεις σε όφελος της πλουτοκρατίας</DIV><DIV align="center" class="ltitle"><P>Οι όποιες εξαιρέσεις στην εφεδρεία και η παράταση του «Βοήθεια στο Σπίτι», σε καμιά περίπτωση δε λύνουν τα μεγάλα προβλήματα στις συγκοινωνίες και την Πρόνοια</P></DIV><DIV class="story_body"><P>Με Πράξη Νομοθετικού Περιεχομένου, η συγκυβέρνηση του μαύρου μετώπου έρχεται να κλειδώσει τις νομικές διαδικασίες για το κούρεμα του κρατικού χρέους, να προχωρήσει και σε νέες φορολογικές ελαφρύνσεις για τις εισηγμένες στα χρηματιστήρια επιχειρήσεις, όπως και σε άλλες μερίδες της πλουτοκρατίας. Οι πρόσθετες φορολογικές διευκολύνσεις για τους τραπεζίτες και η ρύθμιση για τις ληξιπρόθεσμες οφειλές προς την Εφορία, ετοιμάζονται μαζί με άλλες διατάξεις, προκειμένου να κατατεθούν στη Βουλή με τη μορφή πολυνομοσχεδίου.</P><P>Η Πράξη Νομοθετικού Περιεχομένου περιλαμβάνει:</P><UL><LI>Αναστολή μέχρι 31 Μαρτίου 2012 της φορολόγησης της υπεραξίας μετοχών μέσω ΧΑ.</LI><LI>Ανάθεση νομικών και χρηματοοικονομικών υπηρεσιών για την εφαρμογή των αποφάσεων της Συνόδου Κορυφής για το κούρεμα των κρατικών ομολόγων. Εκ των υστέρων, έρχονται να «επικυρώσουν» το διορισμό οικονομικών και νομικών συμβούλων στους: <B>«Lazard Freres</B>», <B>Deutsche Bank, «Hongkong and Shanghai Banking</B> και στο δικηγορικό γραφείο «<B>Cleary Gottlieb Steen and Hamilton</B>».</LI><LI>Προβλέπεται η δυνατότητα ανάθεσης της «αξιοποίησης» περιουσιακών στοιχείων του Δημοσίου σε ιδιώτες συμβούλους.</LI><LI>Αναστέλλεται για 1 χρόνο η επιβολή φόρου 20% στα έσοδα των ΜΜΕ από διαφημίσεις.</LI><LI>Παράταση μέχρι τις 28 Φεβρουαρίου 2012 παίρνει η προθεσμία υποβολής δηλώσεων για τη λεγόμενη τακτοποίηση των αυθαιρέτων.</LI><LI>Παράταση για 1 έτος (μέχρι το τέλος του 2012) παίρνει και το μέτρο απόσυρσης ΙΧ οχημάτων.</LI><LI>Οι μεταβιβάσεις ακινήτων θα γίνονται και το 2012 χωρίς πιστοποιητικό καταβολής του ΕΤΑΚ, έτους 2010.</LI></UL><DIV class="subtitle">Τρύπα στο νερό οι «εξαιρέσεις»</DIV><P>Την εξαίρεση τμημάτων των εργαζομένων στις αστικές συγκοινωνίες και το σιδηρόδρομο από το καθεστώς της εργασιακής εφεδρείας και την παράταση του προγράμματος «Βοήθεια στο Σπίτι» για έξι μήνες, προβλέπει, μεταξύ άλλων, η Πράξη Νομοθετικού Περιεχομένου, που εξέδωσε η συγκυβέρνηση την τελευταία μέρα του 2011.</P><P>Η εξαίρεση αφορά τους οδηγούς και τεχνίτες στις Οδικές Συγκοινωνίες (λεωφορεία, τρόλεϊ), τους ηλεκτροδηγούς, τους σταθμάρχες, τους τεχνίτες και τους αρχιτεχνίτες στις Σταθερές Συγκοινωνίες (μετρό, ηλεκτρικός, τραμ) και τους σταθμάρχες, το προσωπικό ελιγμών και το προσωπικό συντήρησης γραμμής στον ΟΣΕ, τους μηχανοδηγούς στην ΤΡΑΙΝΟΣΕ.</P><P>Οπως ήδη έχει αναφερθεί, σε προηγούμενο σχετικό δημοσίευμα του «Ρ», η εξαίρεση επιβεβαιώνει το προφανές. Την οριακή λειτουργία των συγκοινωνιών, από άποψη προσωπικού, το οποίο αν μειωθεί κι άλλο τίθεται πλέον ζήτημα αν θα εκτελούνται δρομολόγια. Υπενθυμίζουμε τα εξής στοιχεία: Το φετινό πρόγραμμα χειμερινών δρομολογίων στα μπλε λεωφορεία προβλέπει σχεδόν 150 βάρδιες λιγότερες από το περσινό (3.150 το 2011 από 3.300 το 2010). Στην πράξη, εκτελούνται πολύ λιγότερες βάρδιες, λόγω της μείωσης του προσωπικού που έχει ήδη γίνει. Συγκεκριμένα, εκτιμάται ότι δεν μπορούν να ξεπερνούν τις 2.800. Το αποτέλεσμα είναι οι επιβάτες να περιμένουν 20 και 30 λεπτά στη στάση. Επίσης, από τα 366 τρόλεϊ λειτουργούν λιγότερα από 200.</P><P>Η λειτουργία του προγράμματος «Βοήθεια στο Σπίτι» παρατείνεται έως 30 Ιούνη 2012 και μαζί του και το καθεστώς ομηρίας των χιλιάδων εργαζομένων σε αυτό. Η συγκυβέρνηση υπογραμμίζει χαρακτηριστικά πως <I>«οι παραπάνω συμβάσεις (σ.σ. ορισμένου χρόνου) σε καμιά περίπτωση δεν μετατρέπονται σε αορίστου χρόνου».</I> Σε ομηρία βρίσκονται και όσοι έχουν ανάγκη τις υπηρεσίες φροντίδας, που προσφέρονται μέσω του προγράμματος (κυρίως σε ηλικιωμένους), καθώς δεν γνωρίζουν αν θα συνεχίσουν να παρέχονται ή όχι.</P></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6621785" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6621785&amp;publDate=3/1/2012&amp;id=13848"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6621785&amp;publDate=3/1/2012" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6621785&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>