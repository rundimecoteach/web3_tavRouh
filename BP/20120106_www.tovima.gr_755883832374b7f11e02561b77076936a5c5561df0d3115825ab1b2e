<HTML xmlns="http://www.w3.org/1999/xhtml" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="CATEGORY" class="bima type_article"><DIV class="page_main"><DIV class="page_middle"><DIV class="page_wide"><DIV class="container"><DIV class="article_ext"><DIV class="article_tools_bottom heightfix" id=""><DIV class="article_tools_email_print_size heightfix" id=""><A href="/world/article/?aid=435721" class="article_tools_size3 rel-icon-font-large"><EM>μεγάλο μέγεθος</EM></A></DIV></DIV><DIV class="article_text"><P> 
        </P><DIV id="intext_content_tag">Οι γαλλικές αρχές θα ζητήσουν από 30.000 γυναίκες με δυνητικά επικίνδυνα και απαγορευμένα εμφυτεύματα στήθους να προχωρήσουν στην αφαίρεσή τους, έπειτα από την εμφάνιση οκτώ περιστατικών καρκίνου.
Η οδηγία αφορά τα εμφυτεύματα της γαλλικής εταιρείας Poly Implant Prothèse (PIP), η οποία έκλεισε πέρυσι όταν αποκαλύφθηκε ότι χρησιμοποιούσε σιλικόνη που δεν προοριζόταν για ιατρική χρήση. Εκατοντάδες γυναίκες στη Γαλλία είχαν ήδη προχωρήσει στην αφαίρεση εμφυτευμάτων της PIP λόγω της ασυνήθιστα υψηλής συχνότητας ρήξης και διαρροής.
«<EM>Είναι επείγον όλες οι γυναίκες με εμφυτεύματα της PIP να επισκεφθούν τους χειρουργούς τους</EM>» για την αφαίρεση των εμφυτευμάτων, είπε στην εφημερίδα Liberation η εκπρόσωπος της γαλλικής κυβέρνησης Βαλερί Πεκρές.
«<EM>Μέχρι στιγμής έχουν εντοπιστεί οκτώ περιπτώσεις καρκίνου σε ασθενείς που είχαν τα ελαττωματικά εμφυτεύματα</EM>» δήλωσε ο καθηγητής<STRONG> Ζαν-Ιβ Γκραλ</STRONG>, εκπρόσωπος του υπουργείου Υγείας. «<EM>Από τις οκτώ περιπτώσεις, οι πέντε ήταν αδενοκαρκινώματα, ένα ήταν λέμφωμα των αμυγδαλών, ένα ήταν σπάνιο λέμφωμα μαστού -η γυναίκα απεβίωσε- και μια ήταν περίπτωση λευχαιμίας</EM>» ανέφερε.
Σύμφωνα με το Γαλλικό Πρακτορείο Ειδήσεων, η αστυνομία έχει δεχθεί ως σήμερα 2.000 καταγγελίες από γυναίκες με τα επίμαχα εμφυτεύματα και η έρευνα εναντίον της PIP συνεχίζεται.
Όπως αναφέρει το BBC, τα εμφυτεύματα της Poly Implant Prothèse εξάγονταν και σε άλλες χώρες. Στη Βρετανία πιστεύεται ότι είχαν χρησιμοποιηθεί σε 50.000 γυναίκες.</DIV></DIV></DIV></DIV></DIV></DIV></DIV></DIV></BODY></HTML>