<HTML xmlns="http://www.w3.org/1999/xhtml" dir="ltr" lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY class="highlander-enabled highlander-light"><DIV id="container"><DIV id="wrap"><DIV id="content"><DIV class="post-15957 post type-post status-publish format-standard hentry category-wiadomosci" id="post-15957"><H2>Ryszard Cyba skazany na dożywocie</H2><P class="date">Posted by Włodek Kuliński - Wirtualna Polonia w dniu 2011-12-20</P><DIV class="entrytext"><P><STRONG>63-letni Ryszard Cyba, który w październiku ub. roku w łódzkiej siedzibie PiS zastrzelił Marka Rosiaka i ranił nożem drugiego pracownika – Pawła Kowalskiego, został skazany na dożywocie. Takiej kary domagał się prokurator</STRONG>.</P><P>Sąd zdecydował, że Cyba będzie mógł ubiegać się o przedterminowe, warunkowe zwolnienie z więzienia po 30 latach i pozbawił go na 10 lat praw publicznych.</P><P>Zgodnie z wyrokiem sadu Cyba ma też wypłacić zadośćuczynienie rodzinie Marka Rosiaka i Pawłowi Kowalskiemu, łącznie 140 tys. zł. Wyrok jest nieprawomocny.</P><P>Komentując na gorąco w TVN 24 orzeczenie sądu, szef klubu PiS Mariusz Błaszczak powiedział: „Mieliśmy do czynienia z zaplanowaną zbrodnią. Oczekiwaliśmy najwyższego z możliwych wyroków”. – Do morderstwa doszło rok temu, sprawa była oczywista, zabójca przyznawał się do czynu – stwierdził polityk, dodając, że postępowanie nie było wcale „takie szybkie”. – Mieliśmy do czynienia ze wścieklizną polityczną, efektem jej było to morderstwo. Skutki tego mogą być tragiczne – powiedział Błaszczak.</P><P>Z kolei były minister sprawiedliwości Krzysztof Kwiatkowski (PO) uważa, że „wyroku dożywotniego pozbawienia wolności można było się spodziewać z uwagi na okoliczności i motywy, którymi kierował się sprawca”. – Motywy zasługujące na potępienie – dodał, zaznaczając, że „Ryszard Cyba nigdy nie wyraził skruchy”. Kwiatkowski zwrócił uwagę, że „opinia publiczna i wszelkie środowiska jednoznacznie potępiły tę zbrodnię”.</P><P>Proces toczył się przed łódzkim sądem okręgowym. Cyba przyznał się do winy i złożył obszerne wyjaśnienia.</P><P>Sąd zgodził się na ujawnienie jego danych osobowych i wizerunku, a także utrwalenie przez media przebiegu rozprawy do czasu odczytania aktu oskarżenia. Później jednak proces utajnił na wniosek pełnomocników żony i syna Marka Rosiaka oraz Pawła Kowalskiego, którzy występują jako oskarżyciele posiłkowi. Motywowali to ważnym interesem prywatnym pokrzywdzonych, obawą o naruszenie ich prywatności oraz dobrego imienia zmarłego.</P><P><STRONG>Zabójstwo członka PiS</STRONG></P><P>Do zbrodni doszło 19 października ubiegłego roku. Jak ustalono, Ryszard Cyba wtargnął z bronią w ręku do łódzkiej siedziby PiS. Zastrzelił działacza partii i asystenta europosła Janusza Wojciechowskiego – Marka Rosiaka oraz ranił nożem Pawła Kowalskiego, asystenta posła Jarosława Jagiełły.</P><P>Napastnika obezwładnił strażnik miejski. Według świadków tragedii Ryszard Cyba krzyczał, że chciał zabić Jarosława Kaczyńskiego i „powystrzelać pisowców”.</P><P>Łódzka prokuratura oskarżyła Ryszarda Cybę o zabójstwo Rosiaka i usiłowanie zabójstwa Kowalskiego. Według prokuratury motywem zbrodni była przynależność polityczna obu ofiar. Odpowiada on także za nielegalne posiadanie broni – pistoletu Walther oraz 57 sztuk amunicji. Mężczyzna w śledztwie przyznał się do zarzucanych czynów, ale odmówił składania wyjaśnień. Biegli psychiatrzy uznali, że w czasie popełnienia przestępstwa był poczytalny.</P><P>Ustalono, że w chwili zabójstwa Cyba był trzeźwy i nie znajdował się pod wpływem środków odurzających. Biegli psychiatrzy po obserwacji uznali, że w czasie popełnienia przestępstwa był on poczytalny. Według prokuratury dowody wykluczają, że współdziałał z innymi osobami.</P><P>Po zabójstwie znaleziono przy nim ręcznie napisane przez niego „oświadczenie” z nazwiskami polityków. Śledczy nie ujawnili nazwisk ani treści „oświadczenia”, ale przyznali, że wymienieni byli w nim „trzej czołowi działacze PiS”, a z jego treści wynika, że Cyba nosił się z zamiarem „pozbawienia ich życia”. Chodziło o Jarosława Kaczyńskiego oraz europosłów, wówczas PiS: Jacka Kurskiego i Zbigniewa Ziobrę. Po zbrodni ochronę BOR zaproponowano w sumie kilkunastu politykom różnych opcji.</P><P>Cyba to były taksówkarz; mieszkał w Częstochowie, ale przez lata pracował w Kanadzie. Ma podwójne obywatelstwo: polskie i kanadyjskie. Ustalono, że w lipcu ub.r. wymeldował się z częstochowskiego mieszkania i od tego czasu bywał w różnych miejscowościach.</P><P>W styczniu prezes PiS Jarosław Kaczyński mówił, że Cyba przez rok był członkiem Platformy Obywatelskiej. Szefowa częstochowskiej PO Halina Rozpondek potwierdziła wówczas, że był on członkiem PO od kwietnia 2004 roku, a w styczniu 2006 został wykreślony z listy członków partii z powodu braku jakiejkolwiek aktywności.
PAP</P><DIV class="sharedaddy sd-like-enabled"><DIV id="wpl-likebox" class="sd-block sd-like"><DIV class="sd-content"><DIV id="wpl-button"><A href="http://wirtualnapolonia.com/2011/12/20/ryszard-cyba-skazany-na-dozywocie/?like=1&amp;_wpnonce=9c2046b8b7" title="Lubię ten " class="like needs-login sd-button" rel="nofollow"><SPAN>Lubię</SPAN></A></DIV><DIV id="wpl-count" class="sd-like-count">Jeden bloger lubi ten .</DIV></DIV></DIV></DIV></DIV><P class="postmetadata">
				 		Ten wpis został dodany w 2011-12-20 @ 14:26						i znajduje się w kategorii <A href="http://wirtualnapolonia.com/category/wiadomosci/" title="Zobacz wszystkie wpisy z kategorii „Wiadomości”" rel="category tag">Wiadomości</A>.
												Możesz śledzić odpowiedzi do tego wpisu poprzez <A href="http://wirtualnapolonia.com/2011/12/20/ryszard-cyba-skazany-na-dozywocie/feed/">RSS 2.0</A> kanał.

													Możesz przeskoczyć na koniec i zostawić odpowiedź. Pingi w tej chwili nie są dozwolone.
									</P></DIV><H3 id="comments">Odpowiedzi: 3 to “Ryszard Cyba skazany na dożywocie”</H3><OL class="commentlist"><LI class="comment byuser comment-author-pascalalter even thread-even depth-1 highlander-comment" id="comment-58550"><DIV class="comment-author vcard"><H3 class="commenttitle"><CITE class="fn">pascalalter</CITE></H3></DIV></LI></OL></DIV></DIV></DIV></BODY></HTML>