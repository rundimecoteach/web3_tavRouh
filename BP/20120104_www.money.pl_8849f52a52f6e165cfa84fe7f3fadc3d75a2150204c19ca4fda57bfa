<HTML xmlns="http://www.w3.org/1999/xhtml" xml:lang="pl" lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV><DIV id="gielda" class="col2"><DIV class="path"><A href="/">Money.pl</A><A href="http://www.money.pl/gospodarka/">Gospodarka</A><A href="http://www.money.pl/gospodarka/wiadomosci/">Wiadomości gospodarcze</A><SPAN>Prezes URE ujawnia, od kiedy mogą zostać uwolnione ceny gazu</SPAN></DIV><DIV class="mpl_left"><DIV class="24633b29b6dcd467a729a48ad608855080190cd324b17fc9339e7887891c6ac2"><DIV class="artykul"><DIV class="txt line"><SPAN id="inContext_disabled"><DIV class="dt">2012-01-04 12:42</DIV><H1 class="ns5">Prezes URE ujawnia, od kiedy mogą zostać uwolnione ceny gazu</H1></SPAN><DIV class="funkc_box"><SPAN>Poleć artykuł:</SPAN></DIV><STRONG> Rynek gazu dla odbiorców hurtowych mógłby zostać uwolniony w 2013 r., jeśli w połowie 2012 r. powstanie giełda gazu, a na rynku tym zadziała prawdziwa konkurencja - ocenił prezes Urzędu Regulacji Energetyki Marek Woszczyk.</STRONG><P>URE przygotował dokument, zatytułowany  <I>Mapa drogowa uwolnienia cen gazu ziemnego</I>, który został skierowany do konsultacji na forum zespołu doradczego ds. liberalizacji rynku gazu przy ministrze gospodarki. Po konsultacjach, prawdopodobnie pod koniec stycznia, powinien zostać opublikowany.</P><P>Jak powiedział Woszczyk,  <I>mapa drogowa</I> ma charakter strategii i zakłada uruchomienie w połowie 2012 r. giełdy gazu dla odbiorców hurtowych. Dodał, że jeżeli w ocenie prezesa URE rynek ten wypełni odpowiednie kryteria, to od początku 2013 r. mógłby zostać całkowicie uwolniony. Oznacza to zniesienie cen regulowanych.</P><P>Obecnie w Polsce istnieje obowiązek zatwierdzania taryf na gaz ziemny dla wszystkich grup odbiorców, także na rynku hurtowym - przypomniał Woszczyk. Zaznaczył, że zgodnie z prawem prezes URE może uwolnić rynek pod warunkiem, że stwierdzi działanie na nim konkurencji.</P><P>Optymalnym miejscem obrotu gazem jest giełda gazu, bo z mocy prawa taki obrót jest wyłączony spod regulacji cenowej; cena jest wynikiem swobodnej gry popytu i podaży, a dodatkowo podlega kontroli Komisji Nadzoru Finansowego - dodał prezes URE.</P><P>Woszczyk podkreślił, że najważniejszym elementem planu jest dobrowolne zobowiązanie się podmiotu dominujące dziś na rynku gazu - Polskiego Górnictwa Naftowego i Gazownictwa - do przeprowadzenia programu uwalniania rynku gazu. Zakłada on, że PGNiG, który ma 98-proc. udział w rynku, w określonym i znanym wcześniej trybie będzie odsprzedawać część gazu na rynek hurtowy. To pozwoli wykreować ten rynek hurtowy, którego dziś praktycznie nie ma - ocenił prezes URE.</P><P>Woszczyk zaznaczył, że dobrowolność odsprzedaży gazu według określonej formuły cenowej przez PGNiG jest kluczowym elementem. Podkreślił, że prezes URE nie ma możliwości zobowiązać tej spółki do przygotowania takiego programu i liczy na jej dobrą wolę. Wypowiedzi członków zarządu PGNiG wskazują na  <I>odpowiedzialne podejście</I> spółki do tej inicjatywy - zaznaczył.</P><P>Podkreślił, że strategia zakłada w pierwszej kolejności uwolnienie cen dla segmentu przemysłowego, który konsumuje ok. 70 proc. zużywanego o Polsce gazu i zaoferowana do sprzedaży przez PGNiG ilość gazu musiałaby być tego rzędu. Podkreślił też, że jeżeli nawet tylko część tego wolumenu znajdzie nabywców, a prezes URE stwierdzi, że na rynku istnieje jakaś alternatywa dla odbiorcy, to można podjąć decyzję o uwolnieniu cen.</P><P>Woszczyk przypomniał też, że przygotowanie  <I>mapy drogowej</I> jest przypisane prezesowi URE w ramach działań wykonawczych w polityce energetycznej państwa. Jego zdaniem,  <I>mapa</I> powinna mieć rangę dokumentu rządowego, bo taki charakter wpłynie zarówno na jakość, jak i wagę całego programu.</P><P>Ponadto będzie mógł być notyfikowany w Komisji Europejskiej, która wszczęła przeciwko Polsce postępowanie w związku z utrzymywaniem regulowanych cen gazu, co jest sprzeczne z unijnymi dyrektywami. Mógłby to być argument za zaniechaniem pozwania Polski przed Europejski Trybunał Sprawiedliwości - ocenił Woszczyk.</P><TABLE class="tb02 takze" style="width: 100% !important;" border="0"><TBODY><TR class="trh"><TD style="text-align: center;" colspan="2"><SPAN class="n4">O podwyżkach w 2012 roku, czytaj w Money.pl</SPAN></TD></TR></TBODY></TABLE></DIV></DIV></DIV></DIV></DIV></DIV></BODY></HTML>