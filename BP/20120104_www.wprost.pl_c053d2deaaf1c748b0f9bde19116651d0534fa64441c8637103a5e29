<HTML xmlns="http://www.w3.org/1999/xhtml" xml:lang="pl" lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY id="page_default"><DIV id="content-all"><DIV id="content-main"><DIV id="left-column"><DIV id="print-layer" class="disabled"><H2>Ziobryści poprą wniosek o odwołanie Arłukowicza</H2><DIV class="def element-date" style="margin: 10px 0px 10px 0px;">
2012-01-03 13:58</DIV><DIV class="div-header" style="font-weight: bold; display: block; margin-bottom:
10px;">Poseł Solidarnej Polski Andrzej Dera zapowiedział, że jego klub poprze
wniosek o odwołanie ministra zdrowia Bartosza Arłukowicza. Według niego,
minister powinien ponieść odpowiedzialność polityczną za chaos w służbie
zdrowia.</DIV><DIV class="div-content">Złożenie wniosku o wotum nieufności wobec Arłukowicza
we wtorek zapowiedziało PiS. Politycy tej partii
krytykują ministra za sytuację w służbie zdrowia po wejściu w życie ustawy
refundacyjnej i nowej listy leków refundowanych.<P style="font-weight:
bold; font-style: italic;"><A href="http://www.wprost.pl/ar/286347/Za-festiwal-chaosu-PiS-zada-dymisji-Arlukowicza/">&quot;Za
festiwal chaosu&quot;. PiS żąda dymisji Arłukowicza</A></P><P>- Poprzemy wniosek
o dymisję Bartosza Arłukowicza. Co
prawda realizuje on pakiet (ustaw) poprzedniego ministra, ale ponosi 
odpowiedzialność jako minister za chaos wywołany złą ustawą, a 
szczególnie sposobem jej wprowadzenia w życie
- powiedział Dera. Według niego, Arłukowicz powinien ponieść polityczną 
odpowiedzialność za to, co dzieje się w służbie zdrowia. - Ponosi on 
odpowiedzialność w głównej mierze za
działania swojej poprzedniczki, pani marszałek Ewy Kopacz, ale to nie 
zmniejsza jego odpowiedzialności politycznej jako ministra zdrowia - 
dodał.
</P><P>Wtorek to trzeci dzień
protestu &quot;pieczątkowego&quot; lekarzy. Lekarze z OZZL i Porozumienia 
Zielonogórskiego w proteście przeciwko przepisom refundacyjnym, które - 
ich zdaniem - są zbyt restrykcyjne i
nakładają na medyków biurokratyczne obowiązki, od Nowego Roku nie 
określają na receptach poziomu refundacji leku i stawiają pieczątkę: 
&quot;Refundacja leku do decyzji NFZ&quot;. Część
pacjentów pomimo posiadanego prawa do wykupienia leków ze zniżką musi 
płacić za nie więcej.
</P>Protest &quot;pieczątkowy&quot; oficjalnie poparło kilkanaście Okręgowych 
Izb Lekarskich;
nieoficjalnie prawie wszystkie. Naczelna Rada Lekarska decyzję w tej 
sprawie ma podjąć w najbliższych dniach. Na środę zaplanowano spotkanie 
jej przedstawicieli z MZ.<P>pap, ps</P></DIV></DIV></DIV></DIV></DIV></BODY></HTML>