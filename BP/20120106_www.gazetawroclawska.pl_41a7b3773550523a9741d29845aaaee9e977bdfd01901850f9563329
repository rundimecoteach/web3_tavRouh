<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="kontener" class="szS"><DIV id="uklad" class="sp"><DIV id="tytul-artykulu"><H1>Ospa Party - tu celowo zarażają dzieci ospą</H1></DIV><DIV id="kontent"><DIV id="kontent-glowny"><DIV id="k1"><DIV class="blok"><DIV id="material"><P class="podpisZdjecia"><B>Ospa party – dobry pomysł czy chory wymysł rodziców?</B> (© fot. Archiwum Polska The Times)      </P><DIV class="autor"><P class="left"><B>Natalia Wellmann</B></P><P class="aktualizacja">
          2011-12-30 10:17:03, aktualizacja: 2011-12-30 10:17:03
        </P></DIV><P class="zajawka"><B>Moda na &quot;ospa  party&quot; dotarła na Dolny Śląsk. Rodzice celowo zarażają swoje pociechy wirusem</B></P><DIV id="tresc">                       

  Pomysł jest taki: zdrowe dzieci odwiedzają chore po to, by jak najszybciej zachorować i uzyskać odporność. Do niedawna &quot;ospa party&quot; organizowano głównie za granicą. Ale moda przyjęła się też i w Polsce. 
Spotkania, na których świadomie zaraża się dzieci wirusem ospy, organizowane są także na Dolnym Śląsku. Joanna z Wrocławia, mama czteroletniej Dominiki, uczestniczyła ze swoją córką w jednym z nich.<DIV id="reklama_srodtekst_0" class="adSrodekSzeroki reklama_srodtekst"><A class="czytajDalej" href="#czytaj_dalej">∨ Czytaj dalej</A><DIV class="pt_srodtekst"><SPAN class="adTytul">Reklama</SPAN></DIV></DIV>- Koleżanka zorganizowała takie spotkanie.  Jej syn złapał ospę w przedszkolu i doszłam do wniosku, że może lepiej, by moja córka zachorowała, gdy jest jeszcze malutka. Podobnie pomyślało kilka innych mam.  Skrzyknęłyśmy się więc wszystkie i przyszłyśmy z dziećmi w odwiedziny do syna znajomej. Po tygodniu Dominika była już cała w kropkach  - opowiada szczerze Joanna. 
Jak twierdzi, nie widzi w tym nic złego.- Po prostu ospę mamy już z głowy i bardzo się z tego cieszę. Moja kuzynka zachorowała, gdy miała 35 lat. Bardzo ciężko to przechodziła. Wysoka gorączka, swędzące krostki. Prawie po ścianach  chodziła. Dominika już  nie będzie miała tego problemu - dodaje  Joanna. 
Podobnie myślących rodziców jest coraz więcej. Karolina z Kłodzka, mama pięcioletniej Zuzi, wiedziała, że w przedszkolu, do którego chodzi dziewczynka, panuje ospa. - To, że córka zachoruje, było tylko kwestią czasu, bo przecież z powodu ospy nikt przedszkola nie zamknie. Wszystkie maluchy z jej grupy przeszły po kolei ospę. I szczerze przyznam, że cieszę się, że mamy to już za sobą - podkreśla. 
Tymczasem lekarze z przerażenia łapią się za głowy.
- To świadome narażanie dziecka na utratę zdrowia, a nawet życia. Takie postępowanie powinno być karalne - twierdzi Leszek Ujma, ordynator oddziału dziecięcego w szpitalu w Kłodzku. 
Przyznaje, że dzieci znoszą choroby łatwiej niż ludzie starsi. 
- Młody wiek nie uchroni jednak dzieci przed groźnymi powikłaniami, które mogą prowadzić nawet do śmierci - podkreśla.
Najczęstsze powikłania po ospie to m.in. bakteryjne zapalenie skóry, zapalenie mózgu, schorzenia neurologiczne  czy półpasiec.  
Dlatego lekarze coraz częściej polecają szczepionki przeciwko ospie, zwłaszcza jeśli chodzi o dzieci. 
Rodzice odpierają ten argument. Przede wszystkim ze względów finansowych.
- Koszt takiego szczepienia to ok. 200 zł. Nie wszyscy rodzice mogą pozwolić sobie  na taki wydatek - mówi Joanna. Dodaje też, że szczepionka nie  gwarantuje, że dziecko nie zachoruje.
- Znam dzieci, które były szczepione, a mimo to dostały ospę. Rodzice wyrzucili więc pieniądze w błoto - zaznacza.
Lekarze bronią jednak tego rodzaju profilaktyki.
- Nawet jeśli po szczepieniu dziecko zachoruje na ospę, to jej przebieg będzie o wiele łagodniejszy, a i ryzyko powikłań maleje - twierdzi dr Ujma. 
      
                
    
  <DIV id="material-tagi"><DIV class="tagi"><SPAN>Tagi: </SPAN></DIV></DIV></DIV></DIV></DIV></DIV></DIV></DIV></DIV></DIV></BODY></HTML>