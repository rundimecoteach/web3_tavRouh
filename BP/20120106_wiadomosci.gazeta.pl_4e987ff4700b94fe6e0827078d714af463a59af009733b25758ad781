<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY id="pagetype_art" class="path_114877 path_wiadomosci"><DIV id="content"><DIV id="content_wrap"><DIV id="columns_wrap"><DIV id="col_left"><DIV id="row_3" class="content_row"><DIV id="holder_209" class="holder_cl3 holder_cl"><DIV id="gazeta_article"><H1 class="artTitle"> Katowice. Odroczona rozprawa ws. korupcji w śląskiej służbie zdrowia </H1><DIV id="gazeta_article_author">PAP</DIV><DIV id="gazeta_article_tools"><A class="font" data-size="small" href="#">A</A><A class="font" data-size="normal" href="#">A</A><A class="font" data-size="big" href="#">A</A><A href="http://wiadomosci.gazeta.pl/wiadomosci/2029020,114877,10859218.html" data-height="600" data-width="960" class="print pop">Drukuj</A></DIV><DIV id="gazeta_article_lead"> Rozprawa przed Sądem Okręgowym w Katowicach w procesie dotyczącym korupcji w śląskiej służbie zdrowia została odroczona do 2 lutego. W czwartek jeden z oskarżonych dostarczył zaświadczenie lekarza sądowego, że nie może brać w niej udziału.  </DIV><DIV id="gazeta_article_body"><DIV id="art"><DIV id="art2"><DIV id="artykul">        Proces dotyczy ustawiania przetargów na sprzęt dla placówek medycznych tak, aby wybierano w nich produkty firmy Philips. Na ławie oskarżonych zasiedli m.in. dyrektorzy szpitali oskarżeni o przyjmowanie łapówek.         W środę udało się rozpocząć proces, który wcześniej już dwukrotnie był przerywany z powodów formalnych. W trakcie środowej rozprawy jeden z oskarżonych, Wacław Sz., zgłosił sędziemu, że kilka dni wcześniej przeprowadzał sekcję zwłok 23-letniej kobiety, która zmarła na skutek powikłań po infekcji wirusem typu AH1N1. Sz. mówił, że źle się czuje, ma biegunkę i nie wyklucza, że sam może być chory. Na pytanie sądu o potwierdzenie ewentualnej choroby, odparł, że nie był u lekarza, ponieważ nie był w stanie.         W trakcie odczytywania aktu oskarżenia obrońcy zaczęli dopytywać o stan zdrowia Sz. w kontekście ewentualnego zarażenia się chorobą. Po kilkudziesięciu minutach i odczytaniu 13 z 223 stron aktu oskarżenia sędzia Piotr Pisarek ogłosił przerwę, po której przerwał rozprawę. Zarządził, aby oskarżony udał się do najbliższej stacji sanitarno-epidemiologicznej i wykonał badania, które stwierdzą czy cierpi na chorobę zakaźną i czy zagraża ona uczestnikom procesu.         W czwartek, w wydziale XVI karnym katowickiego sądu, w którym orzeka sędzia Pisarek poinformowano PAP, że Wacław Sz. dostarczył zaświadczenie lekarza sądowego potwierdzające, że nie może brać udziału w zaplanowanej na ten dzień rozprawie. Kolejny termin wyznaczono na 2 lutego.         Proces od początku napotyka na problemy. Nie udało się rozpocząć go w dwóch pierwszych terminach. Najpierw Wacław Sz. wnioskował o wyznaczenie obrońcy z urzędu. Za drugim razem jeden z oskarżonych nie miał adwokata, a ponieważ w innej sprawie był badany psychiatrycznie, obligatoryjnie musi mieć obrońcę.         Pod koniec ub. roku poznańska prokuratura oskarżyła o przyjmowanie i wręczanie łapówek 23 osoby, wśród nich dyrektorów szpitali ze Śląska, Zagłębia i Podbeskidzia oraz byłych pracowników holenderskiego koncernu. Akt oskarżenia objął m.in. byłego szefa działu medycznego i dawnego kierownika regionalnego oddziału Philips <A href="http://info.podroze.gazeta.pl/temat/podroze/polska" class="external_link">Polska</A>. Wszystkim oskarżonym poznańska prokuratura zarzuciła popełnienie łącznie 90 przestępstw.         Według śledczych łapówki w zamian za wybór sprzętu jednego producenta przyjmowali w latach 1999-2006 ówcześni dyrektorzy i inne osoby funkcyjne placówek medycznych, m.in.: w Chorzowie, Jastrzębiu Zdroju, <A href="http://katowice.gazeta.pl/katowice/0,0.html" class="external_link">Katowicach</A>, <A href="http://wroclaw.gazeta.pl/wroclaw/0,0.html" class="external_link">Wrocławiu</A>, Raciborzu, <A href="http://bielskobiala.gazeta.pl/bielskobiala/0,0.html" class="external_link">Bielsku-Białej</A> i Sosnowcu. Wartość kontraktów wynosiła od ok. 100 tys. zł do kilku milionów złotych.         Proceder polegał na wprowadzaniu do specyfikacji istotnych warunków zamówienia takich parametrów technicznych sprzętu medycznego, by ograniczyć dostęp do <A href="http://www.komunikaty.pl/komunikaty/3,79737.html?&amp;announcementTypeAlias=przetargi&amp;xxNoticeType=1" class="external_link">przetargu</A> oferentom, którzy zaproponowali dostawę urządzeń innych producentów niż Philips.         29 przestępstw zarzucono Krzysztofowi B., który jako dyrektor działu medycznego Philips Polska miał - wraz z innymi osobami - wręczać łapówki przedstawicielom szpitali. Krzysztof B. usłyszał też zarzuty związane z wyłudzeniem pieniędzy m.in. na szkodę Philips Polska, dlatego spółka ta ma w procesie status oskarżyciela posiłkowego.         Na ławie oskarżonych zasiedli też m.in. były wicemarszałek woj. śląskiego Grzegorz Sz., któremu prokuratura zarzuciła korupcję w związku z pełnieniem funkcji szefa Chorzowskiego Centrum Pediatrii i Onkologii, a także Marian K., właściciel jednej z firm oferujących sprzęt medyczny Philipsa, który powiadomił prokuraturę o przestępstwach korupcyjnych.         Pięciu spośród oskarżonych złożyło wnioski o wymierzenie im kary bez procesu. Akt oskarżenia liczy 223 strony; sąd wstępnie oszacował, że jego odczytywanie może zająć dwie-trzy rozprawy. </DIV></DIV></DIV></DIV><DIV id="gazeta_article_share"><P>Podziel się</P></DIV></DIV></DIV></DIV></DIV></DIV></DIV></DIV></BODY></HTML>