<HTML xmlns="http://www.w3.org/1999/xhtml" xmlns:OG="http://ogp.me/ns#" xmlns:FB="http://www.facebook.com/2008/fbml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="body"><DIV id="main_content"><DIV id="content"><DIV class="lft1"><DIV id="article"><DIV class="author"><A href="/publikacje;-;marianna;kropinska,zrodlo,831.html"><I>Marianna Kropińska</I></A></DIV><H1>Wzór na atrakcyjność</H1><DIV class="content"><SPAN id="adkontekst_intertext"><DIV class="txt"><P><STRONG>Jak określić atrakcyjność kobiety lub mężczyzny na rynku randkowo-matrymonialnym? I choć nasze definicje atrakcyjności zapewne różnią się między sobą, to okazuje się, że poziom bycia pożądanym przez płeć przeciwną można sobie wyliczyć. Dosłownie. Powstał wzór na atrakcyjność.</STRONG></P><P>
	Choć wyniki badań ekonomisty Pierre-Andre Chiaporri’ego z Uniwersytetu Kolumbia obiły się szerokim echem w mediach, w gruncie rzeczy potwierdziły one jedynie to, co intuicyjnie wyczuwaliśmy od dawna. Otóż nasze miejsce w rankingu popularności wśród płci przeciwnej określa oczywiście atrakcyjność fizyczna oraz społeczno-ekonomiczna. Cechy charakteru odgrywają dużo mniejszą rolę przy doborze partnera, przynajmniej w początkowej fazie znajomości. Ameryka, prawda?
	Zdaniem Chiappori'ego i jego grupy badaczy to właśnie wygląd oraz status społeczno-materialny determinuje dobór partnera życiowego. Okazuje się jednak, że niedoskonały wygląd może być jednak zrekompensowany wysokimi zarobkami w przypadku mężczyzn. Czyli jednak pieniądze są największym wabikiem na kobiety? Natomiast kobiety, nieatrakcyjny wygląd mogą podobno nadrobić... wyższym wykształceniem. Pierre-Andre Chiaporri powiedział na łamach New York Post: „Wyniki naszych badań dowodzą, że wygląd nie jest najważniejszy, łatwo można przyćmić innymi rzeczami.”
	Podobno kobiety, które zapytano, czy poślubiłyby bogatego, lecz otyłego mężczyznę, odpowiadały krótko i rzeczowo: „Oczywiście!”. Na podstawie tych spostrzeżeń naukowcy ustalili, że na każdy 10-cio procentowy wzrost BMI należy podnieść swoje dochody o 3 %, wówczas jest szansa na pozostanie w tej samej „kategorii” w randkowym rankingu. Jaki z tego wniosek? Panowie, możecie porzucić katowanie się Dukanem, a swoją energię zainwestować w poszukiwania lepiej płatnej pracy.</P><P class="b_l_blue" style="text-align: center;"><STRONG>Czytaj też:</STRONG><A href="http://www.we-dwoje.pl/jacy;mezczyzni;sa;atrakcyjni;dla;kobiet,artykul,4507.html" target="_blank">Jacy mężczyźni są atrakcyjni dla kobiet?</A></P><P>
	Sprawa ma się nieco inaczej w przypadku kobiet. Ewentualne braki (a raczej nadmiary) sylwetki można łatwo nadrobić, zapisując się na studia. Wyniki badań ekipy Chiaporri’ego świadczą o tym, że mężczyźni jako bardziej atrakcyjne postrzegają kobiety z wyższym wykształceniem i chętniej przymykają wówczas oko na niedoskonałą sylwetkę potencjalnej partnerki. Czyli co? Idąc tym tropem można stwierdzić, że anorektyczki mogą całkowicie porzucić szkołę po podstawówce, a wciąż będą łakomymi kąskami? Panie o krągłych kształtach powinny chyba natomiast zostać wiecznymi studentkami, co pozwoli im „złapać” bogatych mężów. To by się nawet zgrało. Ktoś przecież musi za to studiowanie płacić.</P></DIV></SPAN></DIV></DIV></DIV></DIV></DIV></DIV></BODY></HTML>