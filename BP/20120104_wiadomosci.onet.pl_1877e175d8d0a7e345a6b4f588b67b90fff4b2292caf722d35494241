<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY itemscope="" itemtype="http://schema.org/WebPage" class="lay_m665e300" id="top"><DIV id="body"><DIV id="trunk"><DIV id="main"><DIV class="k_newsDetail kopyto"><H1>Iran ostrzega USA przed powrotem lotniskowca do Zatoki Perskiej</H1><DIV class="k_postTitle"><DIV class="k_properties"><SPAN class="k_date">
               3 sty 12, 09:39
            </SPAN></DIV></DIV><DIV class="k_content k_textSize1"><P class="k_lead">
					  Iran podejmie działania, jeśli amerykański lotniskowiec powróci na wody Zatoki Perskiej, które opuścił z powodu irańskich ćwiczeń wojskowych - powiedział dowódca sił zbrojnych Iranu generał Ataollah Salehi, cytowany we wtorek przez irańskie media.
				   </P><DIV class="k_insetPhotoLarge k_insets"><DIV class="k_title">Testowanie pocisków dalekiego zasięgu Ghader, fot. AFP</DIV></DIV><DIV><DIV class="k_text"><SPAN id="intertext_1"><P>
- Radzę, rekomenduję i ostrzegam Amerykanów w sprawie powrotu tego lotniskowca na wody Zatoki Perskiej, ponieważ nie mamy w zwyczaju ostrzegać dwa razy - miał powiedzieć Salehi, cytowany przez półoficjalną irańską agencję Fars.</P><P>
- Islamska Republika Iranu nie powtórzy ostrzeżenia. Z powodu naszych manewrów lotniskowiec wroga został skierowany do Zatoki Omańskiej. Radzę mu, by nie wracał do Zatoki Perskiej - cytuje Salehiego państwowa agencja IRNA.</P><P>
Salehi nie podał nazwy lotniskowca, ani nie wyjaśnił, o jakie ewentualne działania chodzi.</P><P>
W zeszłym tygodniu, gdy irańska marynarka wojenna przeprowadzała ćwiczenia, amerykański lotniskowiec USS John C. Stennis, wraz z innym okrętem, minął cieśninę Ormuz i znalazł się w Zatoce Omańskiej.</P><P>
Iran w poniedziałek zakończył 10-dniowe manewry. Podczas ich trwania Teheran ostrzegał, że jeśli Zachód wprowadzi sankcje na eksport irańskiej ropy, może dojść do zablokowania cieśniny Ormuz, przez którą przepływa 40 proc. światowego morskiego transportu ropy.</P><P>
V Flota USA, która stacjonuje w Bahrajnie, zadeklarowała, że do blokady takiej nie dopuści.</P><P><STRONG>Juppe: UE musi do końca stycznia porozumieć się ws. sankcji </STRONG></P><P>
- Francja chce, by jej europejscy partnerzy do końca stycznia doszli do porozumienia w sprawie sankcji wobec Iranu, podobnych do tych nałożonych przez Stany Zjednoczone - poinformował minister spraw zagranicznych Francji Alain Juppe.</P><P>
Chodzi m.in. o nałożenie embarga na irański eksport ropy i zamrożenie aktywów irańskiego banku centralnego. Spotkanie unijnych ministrów spraw zagranicznych, na którym ma zapaść decyzja w sprawie sankcji, odbędzie się 30 stycznia.</P><P>
Juppe oświadczył w rozmowie z francuskim kanałem informacyjnym i&gt;TELE, że Francja chciałaby zaostrzenia sankcji zgodnie z propozycją przedstawioną przez prezydenta Nicolasa Sarkozy'ego w listopadzie. Podkreślił, że Waszyngton już wdraża sankcje wobec Teheranu w odpowiedzi na jego program atomowy.</P><P>
- Chcemy, by Europejczycy poczynili kolejne kroki do 30 stycznia, aby udowodnić naszą determinację - zaznaczył szef francuskiej dyplomacji.</P><P><STRONG>Iran twierdzi, że przetestował dwie rakiety dalekiego zasięgu</STRONG></P><P>
Podczas ostatniego dnia ćwiczeń na wodach wokół cieśniny Ormuz Iran przetestował, jak twierdzi, pocisk dalekiego zasięgu Nur typu ziemia-ziemia - podała w poniedziałek irańska telewizja. Wcześniej informowano o udanym teście rakiety Ghader typu ziemia-woda.</P></SPAN><SPAN id="intertext_2"><P>
Według oficjalnej agencji Irna, Iran &quot;po raz pierwszy z powodzeniem przetestował pocisk dalekiego zasięgu Ghader&quot;. - Rakieta skonstruowana przez irańskich ekspertów zniszczyła cele - powiedział rzecznik kierownictwa ćwiczeń admirał Mahmud Musawi.</P><P>
Jak piszą agencje, Ghader ma zasięg 200 km, jednak według irańskich mediów Musawi mówił, że zasięg powiększono i obecnie jest to już pocisk dalekiego zasięgu.</P><P>
Agencja dpa wyjaśnia, że o rakietach dalekiego zasięgu można mówić, gdy mają one zasięg od 3,5 tys. km.</P><P>
Cytowany przez telewizję Musawi powiedział później w poniedziałek, że wystrzelono także &quot;pocisk dalekiego zasięgu Nur&quot; (ziemia-ziemia) i pocisk antybalistyczny krótkiego zasięgu Nasr.</P><P>
W niedzielę wyjaśniał on, że Nur został wyposażony w &quot;udoskonalony system antyradarowy i system wykrywania celu&quot;. Agencja AFP pisze, że ta rakieta ma zasięg 200 km.</P><P>
W ostatnim dniu ćwiczeń uczestniczyli w nich obserwatorzy z Syrii, będącej najbliższym arabskim sojusznikiem Iranu.</P><P>
Strefa manewrów rozciąga się na 2 tys. kilometrów poza cieśninę Ormuz, obejmując otwarte wody Oceanu Indyjskiego i Zatokę Adeńską.</P></SPAN><SPAN id="intertext_3"><P>
Celem ćwiczeń jest wypróbowanie zdolności irańskiej marynarki do zamknięcia tej strategicznej cieśniny, przez którą przepływa 40 proc. światowego morskiego transportu ropy.</P><P>
W obliczu możliwego zaostrzenia międzynarodowych sankcji wobec Iranu w związku z jego kontrowersyjnym programem atomowym Teheran zagroził pod koniec grudnia zablokowaniem cieśniny Ormuz. Stany Zjednoczone zadeklarowały, że do blokady takiej nie dopuszczą.</P></SPAN></DIV></DIV></DIV></DIV></DIV></DIV></DIV></BODY></HTML>