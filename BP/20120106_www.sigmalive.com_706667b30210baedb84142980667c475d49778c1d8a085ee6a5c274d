<HTML xmlns="http://www.w3.org/1999/xhtml" lang="el" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY class="sub" id="solNews"><DIV id="gridContainer"><DIV class="pageContainer noTopBorder"><DIV class="grid-five"><DIV id="articleContainer"><H4> | <A class="print" href="javascript:window.print()">Εκτύπωση</A> | 08/01/2012 | Με τον Χρίστο Καρύδη</H4><DIV class="content"><P><STRONG>Οι ανίκανοι είναι ικανοί για όλα και σπρώχνουν την Κύπρο από το κακό στο χειρότερο</STRONG>
Ζούμε σε μια εποχή εξαιρετικά δύσκολη αλλά και κρίσιμη.</P><P>Ζούμε στην εποχή των μεγάλων ανατροπών. Η πίστη στα μεγάλα ιδανικά και στις πανανθρώπινες αξίες της φυλής άρχισαν να ξεθωριάζουν. Βρίσκονται υπό συνεχή διωγμόν, όπως υπό διωγμόν βρίσκονται και οι κοινωνικές αλλά και οι πνευματικές κατακτήσεις.</P><P>Δυστυχώς η εποχή μας κατρακυλά σαν βράχος στον γκρεμό της απιστίας. Η κοινωνία αιμορραγεί επικίνδυνα. Ζούμε στη σημερινή άγρια και ταραγμένη εποχή της παραφροσύνης, της αυθαιρεσίας, της αναξιοκρατίας. Η διαπλοκή και το βόλεμα έγιναν τρόπος ζωής. Επικρατεί η κομματοκρατία και η κουμπαροκρατία.</P><P>Η πυραμίδα των αξιών έχει ανατραπεί εδώ και αρκετό καιρό. Στην κορυφή της βρίσκονται οι ανίκανοι και οι γλείφτες, και στη βάση έσπρωξαν τους έντιμους και τους ικανούς. Ο παραλογισμός των ανίκανων που είναι ικανοί για όλα φαίνεται ότι επικρατεί παντού. Σήμερα πλεονάζει η αυθαιρεσία και η κακοδιαχείριση. Η παλαβομάρα έχει ξεπεράσει τα όρια, ενώ η βλακεία είναι αήττητη.  </P><P>Χάθηκε από τη ζωή μας το μέτρο.  </P><P>Χρειάζεται αλλαγή και αντίσταση. Χρειάζεται όραμα και πίστη, που θα οδηγεί σε προοπτική και αποτέλεσμα. Μεγάλη μερίδα του πληθυσμού γυρίζει πλέον την πλάτη στην πολιτική. Απέχει από εκλογές και θεωρεί χάσιμο χρόνου την ενασχόληση με τα κοινά. Αυτό συμβαίνει και στην Κύπρο και στην Ελλάδα, αλλά και αλλού.</P><P>Οι πολιτικοί αναζητούν το λάθος και προβληματίζονται, πλην όμως φαίνεται ότι οι πολίτες (πιο προβληματισμένοι και πιο υποψιασμένοι) τούς έχουν προσπεράσει με ιλιγγιώδεις ταχύτητες.</P><P>Οι περισσότεροι πολιτικοί άλλα λένε δημοσίως και άλλα κάνουν στην πράξη, είτε στο επίπεδο της Κυβέρνησης είτε στο επίπεδο της Βουλής. Έχουν δυστυχώς μετατρέψει τη σοβαρότητα και την υπευθυνότητα του πολιτικού λόγου, σε πολιτική της πλάκας και της ατάκας, γι’ αυτό η κοινωνία τούς γυρίζει την πλάτη και απομακρύνεται από την κάλπη.</P><P>Οι έχοντες εξουσία κάποιες φορές δεν αντέχουν την κριτική και κυνηγούν τη διαφωνία. Η διαφωνία δεν είναι κατάρα αλλά ευλογία και η κριτική αποτελεί το οξυγόνο της Δημοκρατίας. Όποιος δεν αντέχει το οξυγόνο της τεκμηριωμένης κριτικής και διαφωνίας δεν μπορεί να έχει θέση στην πολιτική και στη δημόσια ζωή, και καλά κάνει να αποσυρθεί στο σπίτι του.</P><P>Ζούμε σε μια εποχή έντονης υποκρισίας αλλά και ωχαδελφισμού, που φτάνει τα όρια της χολέρας. Αυτήν τη χολέρα πρέπει να την αντιμετωπίσουμε, αν θέλουμε να δούμε καλύτερες μέρες.</P><P>Απέναντι στις πιο πάνω τραγικές πραγματικότητες πρέπει να αντιτάξουμε τις αρχές της ελληνορθόδοξης παιδείας. Αυτή η παιδεία, η παιδεία των Τριών Ιεραρχών, η παιδεία του Κοσμά του Αιτωλού σε συνδυασμό με τα όσα μας κληροδότησε ο Γρηγόρης Αυξεντίου και ο Βαγορής Παλληκαρίδης μπορούν να αποτελέσουν δυνατό στήριγμα αντοχής, αντίστασης, αλλά και επιβίωσης. Η ιστορία μας πρέπει να αποτελεί και την πυξίδα μας.</P><P>Ελληνισμός και Ορθοδοξία είναι έννοιες ταυτόσημες, τις οποίες πρέπει να διαφυλάξουμε ως κόρην οφθαλμού.  </P><P>Σήμερα, που απειλούμαστε με αφανισμό και που διεθνώς υπάρχει μια ψυχική ανισορροπία, η Ορθοδοξία μπορεί να ορθώσει και να αρθρώσει λόγο, να αφυπνίσει συνειδήσεις και να ταρακουνήσει βολεμένους.</P><P>Είναι βέβαιο πως η Ελληνορθόδοξη Παιδεία δοκιμάστηκε μέσα στον χρόνο, άντεξε, και πολύ περισσότερο απέδειξε πως και τη γνώση μπορεί να προσφέρει αλλά και το ήθος.</P><P>Αβίαστα, λοιπόν, εξάγεται το ασφαλές συμπέρασμα πως η παιδεία που εισηγούμαστε, μπορεί να μας κρατήσει και ζωντανούς και όρθιους αυτές τις δύσκολες εποχές της ψυχικής ανισορροπίας που επικρατεί διεθνώς.</P><P>Υ.Γ:  Όσοι έχουν αντίθετη άποψη ας παραδειγματισθούν από τους Ρώσους, που σήμερα κάνουν εξωτερική πολιτική μέσω των αρχών, των παραδόσεων και των διαχρονικών αξιών της Ορθοδοξίας.</P><P><STRONG>ΧΡΙΣΤΟΣ ΚΑΡΥΔΗΣ</STRONG></P></DIV></DIV></DIV></DIV></DIV></BODY></HTML>