<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY style="background-image: url('siteimg/BG.gif')" onload="showPanel2(document.getElementById('tap3'), 'panel3'); showPanel3(document.getElementById('bap3'), 'pan1');"><DIV align="center"><DIV align="center"><SPAN class="pathway">   Η προσωπικότητα επηρεάζει την οσμή του σώματος </SPAN><TABLE border="0" width="100%" id="table41" cellspacing="0" cellpadding="0"><TBODY><TR><TD align="left" class="contentheading" width="100%" style="">
				Η προσωπικότητα επηρεάζει την οσμή του σώματος								</TD></TR></TBODY></TABLE><TABLE class="contentpaneopen"><TBODY><TR><TD class="date" align="left" align="left" colspan="2" valign="top"><SPAN class="createdate">
			 Πηγή: <A class="external" href="http://www.express.gr">Express.gr</A><FONT class="createdate"> 07/12/11-16:44</FONT></SPAN></TD></TR><TR><TD id="resize" class="size5" align="left" valign="top" colspan="2">

Το να γνωρίσουμε έναν άνθρωπο συνήθως απαιτεί μία πρώτη συζήτηση. Μια
 νέα μελέτη, όμως, υποδηλώνει πως ενδείξεις για την προσωπικότητά του 
μπορούμε να λάβουμε και από την… μυρωδιά του.<P>Ομάδα 100 ανδρών και ισάριθμων γυναικών κατόρθωσε να εκτιμήσει με 
αρκετή ακρίβεια πόσο εξωστρεφείς, αγχώδεις ή κυριαρχικοί ήταν 60 
εθελοντές, μυρίζοντας τα T-shirts τους.</P><P>Η μελέτη αυτή είναι η πρώτη που αξιολογεί κατά πόσον τα 
χαρακτηριστικά της προσωπικότητας σχετίζονται με την μυρωδιά του 
σώματος.</P><P>Αν και οι απαντήσεις των εθελοντών δεν ήταν τέλειες, υποδηλώνουν πως 
όταν σχηματίζουμε την πρώτη εντύπωση για έναν άνθρωπο, δεν λαμβάνουμε 
υπ'Α όψιν μόνο την εμφάνιση και την συμπεριφορά του, αλλά και τον τρόπο 
που μυρίζει.</P><P>«Οι άνθρωποι δεν εκφράζονται μόνο με την εμφάνιση και την ομιλία 
τους, αλλά και με το πώς μυρίζουν», δήλωσε η επικεφαλής ερευνήτρια 
Αγκνιέσκα Σοροκόβσκα, από το Πανεπιστήμιο του Wroclaw, στην Πολωνία.</P><P>Η μελέτη πρόκειται να δημοσιευθεί σε επερχόμενο τεύχος της «Ευρωπαϊκής Επιθεώρησης Προσωπικότητας» (EJP).</P><UL><LI><STRONG>Η μελέτη</STRONG></LI></UL><P>Η δρ Σοροκόβσκα και οι συνεργάτες της, ζήτησαν από 30 άνδρες και 30 
γυναίκες να φορούν λευκά T-shirts επί τρεις συνεχόμενες νύχτες και να 
αποφύγουν στη διάρκειά τους αρώματα, αποσμητικά, σαπούνια, τσιγάρο, 
αλκοόλ και τρόφιμα με έντονη οσμή. Επιπλέον, τους υπέβαλλαν σε τεστ 
προσωπικότητας.</P><P>Στη συνέχεια, οι ερευνητές πήραν τα μπλουζάκια των εθελοντών και τα έβαλαν σε διάφανες, πλαστικές σακούλες.</P><P>Στο επόμενο στάδιο της μελέτης τους, επιστράτευσαν 100 άνδρες και 100
 γυναίκες, από τους οποίους ζήτησαν να μυρίσουν τα μπλουζάκια και με 
βάση τη μυρωδιά να βαθμολογήσουν με μια κλίμακα από 0 έως 10, πέντε 
χαρακτηριστικά της προσωπικότητας.</P><P>Κάθε εθελοντής βαθμολόγησε έξι μπλουζάκια, ενώ κάθε μπλουζάκι βαθμολογήθηκε από 20 εθελοντές.</P><UL><LI><STRONG>Ευρήματα</STRONG></LI></UL><P>Τρία από τα χαρακτηριστικά της προσωπικότητας αξιολογήθηκαν με αρκετά
 μεγάλη ακρίβεια από τους εθελοντές: η εξωστρέφεια (η τάση να είναι 
κανείς κοινωνικός και ανοιχτός), ο νευρωτισμός (η τάση να είναι κανείς 
αγχώδης και με διακυμάνσεις της ψυχικής διάθεσης) και η κυριαρχικότητα 
(η ανάγκη να ηγείται κανείς των άλλων).</P><P>Ο βαθμός της ακρίβειας δεν ήταν τέλειος, αλλά η δρ Σοροκόβσκα δήλωσε 
πως ήταν εφάμιλλος με αυτόν προγενέστερης μελέτης, στην οποία είχαν 
αξιολογηθεί τα ίδια χαρακτηριστικά με βάση βίντεο που έδειχναν εθελοντές
 στην καθημερινή τους ζωή.</P><P>Επιπλέον, η κρίση για την κυριαρχικότητα ήταν πιο ακριβής όταν οι 
εθελοντές αξιολογούσαν τις μυρωδιές ατόμων του αντίθετου φύλου, γεγονός 
που υποδηλώνει πως η μυρωδιά παίζει μεγάλο ρόλο όταν διαλέγουμε ερωτικό 
σύντροφο, πρόσθεσε.</P><P>Οι ερευνητές αποδίδουν τα ευρήματά τους στην συσχέτιση των 
χαρακτηριστικών της προσωπικότητας με την έκκριση ορμονών, οι οποίες 
επηρεάζουν τη μυρωδιά μας. Οι κυριαρχικές προσωπικότητες λ.χ. μπορεί να 
έχουν υψηλότερα επίπεδα τεστοστερόνης, η οποία μπορεί να επηρεάσει τους 
ιδρωτοποιούς αδένες.</P><P>Πηγή: e-diet</P></TD></TR></TBODY></TABLE></DIV></DIV></BODY></HTML>