<HTML xmlns="http://www.w3.org/1999/xhtml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><CENTER><DIV class="swrapper"><DIV class="container"><DIV class="leftcol"><DIV class="text" id="arttext"><H5>ΕΡΩΤΗΜΑΤΙΚΑ ΤΟΥ ΠΡΟΕΔΡΟΥ ΤΗΣ ΒΕΝΕΖΟΥΕΛΑΣ</H5><H1>Τσάβες: Οι ΗΠΑ σπέρνουν καρκίνο στους ηγέτες της Λατινικής Αμερικής</H1><H2><P>
	Μία ημέρα μετά τη δημοσιοποίηση ότι η πρόεδρος της Αργεντινής Κριστίνα Φερνάντεζ Κίρσνερ πάσχει από καρκίνο, ο Ούγκο Τσάβες διερωτάται μήπως οι Ηνωμένες Πολιτείες έχουν αναπτύξει μυστική τεχνολογία με την οποία προκαλούν την επάρατη νόσο στους αριστερούς ηγέτες της Λατινικής Αμερικής...</P></H2><P>	Πληγείς και ο ίδιος από καρκίνο, ο πρόεδρος της Βενεζουέλας προέβη στις δηλώσεις αυτές μιλώντας σε στρατιωτική βάση της χώρας του.</P><P>	Διευκρίνισε ότι δεν κάνει κάποια αβασάνιστη καταγγελία αλλά ότι «σκέφτεται φωναχτά», έχοντας προφανώς στο μυαλό του ότι ο Φερνάντο Λούγο πρόεδρος της Παραγουάης, η Ντίλμα Ρούσεφ της Βραζιλίας καθώς και ο προκάτοχός της Ινάσιο Λούλα διαγνώστηκαν όλοι στο πρόσφατο παρελθόν με καρκίνο.</P><P>	Ο κ. Τσάβες χαρακτήρισε πολύ παράξενο το γεγονός επισημαίνοντας ότι τα περιστατικά καρκινοπαθειών στους ηγέτες της Λατινικής Αμερικής δύσκολα μπορούν να εξηγηθούν «με τους νόμους των πιθανοτήτων».</P><P>	«Δεν θα ήταν παράξενο να έχουν (σσ: οι ΗΠΑ) αναπτύξει μια τεχνολογία ώστε να προκαλούν καρκίνο χωρίς κανείς να το ξέρει;», διερωτήθηκε ο Τσάβες.</P><P>	Ο ηγέτης της Βενεζουέλας ισχυρίστηκε ότι επιστήμονες συνεργαζόμενοι με τις αμερικανικές κυβερνήσεις προσέβαλαν με σύφιλη και άλλες ασθένειες -τη δεκαετία του 1940- τους φυλακισμένους στη Γουατεμάλα, κάτι που αποκαλύφθηκε μόλις πέρυσι.</P><P>	Και, μεταξύ σοβαρού και αστείου, πρόσθεσε ότι στο εξής θα προσέχει ιδιαίτερα τον Εβο Μοράλες και τον Ράφαελ Κορία (προέδρους Βολιβίας και Εκουαδόρ αντίστοιχα) μήπως κι αυτοί πάθουν τα ίδια.</P><P><STRONG>Σύνοδος επιζώντων</STRONG>	Οι γιατροί που έχουν αναλάβει τον πρώην πρόεδρο της Βραζιλίας Λουίς Ινάσιο Λούλα δηλώνουν ότι ο οργανισμός του 66χρονου πολιτικού ανταποκρίνεται καλά στις χημειοθεραπείες και πρόκειται να ανανήψει πλήρως.</P><P>	Η διάδοχός του, 64χρονη Ντίλμα Ρούσεφ που διαγνώστηκε με λέμφωμα, έχει επίσης πλήρως ανακάμψει.</P><P>	Λούλα και Τσάβες αστειεύτηκαν μάλιστα προ καιρού λέγοντας ότι σκοπεύουν να διοργανώσουν μία σύνοδο επιζώντων από καρκίνο λατινοαμερικανων ηγετών, ενώ χθες η Χριστίνα Φερνάντες ήρθε να σημειώσει με χιούμορ ότι θα διεκδικήσει η ίδια την τιμητική προεδρία.</P><DIV class="PHOTOrest"><H1>ΦΩΤΟΓΡΑΦΙΕΣ</H1></DIV></DIV></DIV></DIV></DIV></CENTER></BODY></HTML>