<HTML xmlns="http://www.w3.org/1999/xhtml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><CENTER><DIV class="swrapper"><DIV class="container"><DIV class="leftcol"><DIV class="toolsleft"><DIV class="deal"><TABLE border="0" cellpadding="0" cellspacing="0" width="100%"><TBODY><TR><TD class="offertxt"><H2>από το ηλεκτρονικό κατάστημα designbastards.gr</H2></TD></TR></TBODY></TABLE><DIV class="prices"><TABLE border="0" cellpadding="0" cellspacing="0"><TBODY><TR><TD class="price1"><H1>Από 10€</H1></TD></TR></TBODY></TABLE></DIV></DIV></DIV><DIV class="text" id="arttext"><H5>ΠΑΡΕΜΒΑΣΗ ΤΟΥ ΠΡΟΕΔΡΟΥ ΤΟΥ ΣΕΒ</H5><H1>Δασκαλόπουλος: Να στηριχθεί η κυβέρνηση για να αποφύγουμε το ναυάγιο</H1><H2><P>
	Εκκληση στα κόμματα που συμμετέχουν στην κυβέρνηση Παπαδήμου να στηρίξουν το έργο της, χωρίς κακοπιστία και φαινόμενα ασυνενοησίας απηύθυνε ο πρόεδρος του ΣΕΒ Δημήτρης Δασκαλόπουλος, ο οποίος είχε σήμερα το πρωί συνάντηση με τον πρωθυπουργό στο πλαίσιο του κοινωνικού διαλόγου με τους κοινωνικούς φορείς ενόψει της επικείμενης έλευσης της τρόικας.</P></H2><P>	«<EM>Η κυβέρνηση Παπαδήμου έχει αναλάβει ουσιαστικά μία αποστολή εθνικής σωτηρίας. Θα πετύχει μόνον αν εξαλειφθούν τα φαινόμενα κακοπιστίας και ασυνεννοησίας που τη φθείρουν. Τα κόμματα και τα πρόσωπα που τη στηρίζουν πρέπει να μάθουν να μιλούν με μια φωνή και να πράττουν με μια θέληση. Αυτό είναι το χρέος τους, αλλά είναι και το συμφέρον τους</EM>»</P><P>	Στη νέα του παρέμβαση, ο κ. Δασκαλόπουλος προειδοποίησε επίσης ότι «εάν αυτή η κυβέρνηση αποτύχει, τότε την ευθύνη για το εθνικό ναυάγιο, ο λαός θα τη ρίξει στους σημερινούς 'συγκάτοικους'».</P><P>	Αναφερόμενος στον κοινωνικό διάλογο καθώς και στο ζήτημα του κατώτατου μισθού, ο κ. Δασκαλόπουλος συμπλήρωσε: «Κληθήκαμε να ξεκινήσουμε μια συζήτηση για μια εθνική συμφωνία με τους άλλους κοινωνικούς εταίρους. Ο ΣΕΒ πιστεύει ότι οι κοινωνικοί εταίροι έχουν δείξει την ωριμότητα και διαθέτουν την υπευθυνότητα να συζητήσουν για όλα τα εργασιακά θέματα. Θέλω να τονίσω ότι ο ΣΕΒ θα κάνει ό,τι μπορεί για να μη θιγεί ο κατώτατος μισθός. Αυτό που καλούμαστε να κάνουμε σε αυτή τη δραματική οικονομική συγκυρία και στη κρίσιμη αυτή εποχή, είναι να δούμε πώς μπορεί να διαμορφωθεί το μέσο κόστος εργασίας σε ένα άλλο σημείο ισορροπίας, που θα βοηθήσει και την απασχόληση και την ανταγωνιστικότητα της παραγωγής. Αυτό είναι το αντικείμενο της συζήτησης». </P><P><STRONG>Παραμένει ο κίνδυνος χρεοκοπίας</STRONG>	Ο κ. Δασκαλόπουλος προειδοποίησε ότι ο κίνδυνος μιας ολικής εθνικής χρεοκοπίας παραμένει και θα απομακρυνθεί μόνο με την υπογραφή της νέας δανειακής σύμβασης που υποχρεωτικά θα περιέχει ένα ολοκληρωμένο πρόγραμμα δράσεων, συγκεκριμένα διαρθρωτικά μέτρα και χρονοδιαγράμματα υλοποίησής τους. Πρότεινε δε έξι μέτρα που θα πείσουν, όπως ανέφερε, τις αγορές και τους εταίρους μας στα οποία περιλαμβάνονται:</P><BLOCKQUOTE><P><STRONG>Οι έξι προτάσεις του ΣΕΒ</STRONG></P><UL><LI>			Ψήφιση νόμου συνταγματικής ισχύος για την ισοσκέλιση του προϋπολογισμού</LI><LI>			Καθορισμός πλαφόν δαπάνης για μισθούς, συντάξεις και λειτουργικές δαπάνες του ευρύτερου δημοσίου, ως ποσοστό επί του ετήσιου ΑΕΠ</LI><LI>			Ανάθεση στον ιδιωτικό τομέα της παραγωγής αγαθών και υπηρεσιών για λογαριασμό του κράτους, σε οικονομικά και κοινωνικά συμφέρουσα σχέση τιμής και ποιότητας.</LI><LI>			Ριζική αναμόρφωση και απλοποίηση του φορολογικού συστήματος με στόχο την πάταξη της φοροδιαφυγής</LI><LI>			Αρση των εμποδίων που στραγγαλίζουν την παραγωγική ιδιωτική δράση</LI><LI>			Αμεση απελευθέρωση όλων των αγορών και επαγγελμάτων.</LI></UL></BLOCKQUOTE><P>	Σύμφωνα με τον πρόεδρο του ΣΕΒ, για την εκταμίευση της επόμενης δόσης δεν αρκούν μερικές επίσημες υπογραφές: </P><P>	«Η υπογραφή μας δεν αποτελεί πια εγγύηση για τους εταίρους και δανειστές μας-γιατί, εδώ και δύο χρόνια, αθετούμε συστηματικά τις δεσμεύσεις μας, ακόμα και τους νόμους που ψηφίζουμε. Επιβάλλονται φόροι, χαράτσια, περικοπές, αδιέξοδες θυσίες στο σύνολο των πολιτών, ενώ αναβάλλονται οι ουσιαστικές αλλαγές που θίγουν το χρεοκοπημένο κράτος των κομματικών- συντεχνιακών πελατών», κατέληξε ο κ. Δασκαλόπουλος.</P></DIV></DIV></DIV></DIV></CENTER></BODY></HTML>