<HTML xmlns:ADDTHIS="http://www.addthis.com/help/api-spec">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="layoutBox"><DIV class="mainContent"><DIV class="leftColumn"><DIV id="contentNews"><DIV id="article_header"><DIV class="headerLeft"><DIV class="shead">Małżeństwo za 5 tys. euro</DIV><DIV class="title"><H1>Nigeryjczycy płacili za fikcyjne śluby z Polkami</H1></DIV><DIV class="source">Autor: asl, kan; <SPAN class="point-of-origin">Źródło: PAP</SPAN></DIV></DIV></DIV><DIV><DIV class="left">13:07</DIV><DIV class="right">03.01.2012 </DIV></DIV></DIV></DIV><DIV id="intertext1"><DIV id="article_text"><DIV class="ds"><B>5 tys. euro płacili Nigeryjczycy, by móc ożenić się z Polkami i dzięki temu zostać na stałe w Polsce. Kobiety chętnie się na to godziły, bo dostawały większość z tej kwoty. Katowicka prokuratura zakończyła śledztwo w tej sprawie. Akt oskarżenia obejmuje 31 osób. </B></DIV><DIV class="mediaBox fl"><DIV class="photo"><DIV class="subtitle">Kobiety z reguły godziły się na fikcyjne małżeństwa z Nigeryjczykami ze względu na trudną sytuację finansową. Kwota, którą dostawały, była dla nich znaczna (fot. arch. PAP/Paweł Supernak)</DIV></DIV><DIV class="modulBox social"><DIV class="addThis"><DIV class="addthis_toolbox addthis_default_style"><STRONG class="fl">Podziel się:   </STRONG><A class="addthis_button_expanded" href="http://addthis.com/bookmark.php?v=250&amp;username=tvppl">Więcej </A></DIV></DIV></DIV></DIV><DIV class="paragraph">2,5-roczne śledztwo dotyczyło niezgodnego z prawem ułatwiania cudzoziemcom nielegalnego pobytu na terytorium Polski. Przesłany do katowickiego sądu akt oskarżenia obejmuje 31 osób – wśród nich siedmiu obywateli Nigerii i Kongijczyka. W dokumencie  opisanych jest 20 fikcyjnych małżeństw zawartych w latach 2005-2007 m.in. w Pruszkowie, Chorzowie i Warszawie. Jedna z oskarżonych kobiet zdążyła dwukrotnie „poślubić” obcokrajowca – ustalili śledczy.
<I>– Głównymi organizatorami procederu byli czterej Nigeryjczycy i czterej obywatele polscy, w tym trzy kobiety. Te osoby usłyszały zarzuty udziału w grupie przestępczej, umożliwiającej bezprawny pobyt na terytorium Polski</I> – powiedziała rzeczniczka Prokuratury Okręgowej w Katowicach Marta Zawada-Dybek.

Grupa Nigeryjczyków rozpowszechniała wśród swoich rodaków informacje, że mogą zorganizować dla nich fikcyjne małżeństwa z Polkami. Miała to być najlepsza droga do uzyskania prawa stałego pobytu. Sami wcześniej zdążyli zawrzeć takie małżeństwa.
<I>– Chętni na zawarcie małżeństwa przekazywali około 5 tys. euro. Pieniądze były później dzielone pomiędzy organizatorów i kobiety chętne do zawarcia małżeństwa</I> – powiedziała Zawada-Dybek.

Kwota była podzielona na raty – jedną część otrzymywali przed zawarciem małżeństwa, drugą po ślubie, kolejną – po załatwieniu w urzędzie wojewódzkim pozwolenia na pobyt w Polsce.

Wszelkie formalności związane z fikcyjnym ślubem załatwiali Nigeryjczycy – także w ambasadzie Nigerii, gdzie przyszli małżonkowie musieli zgłosić chęć zawarcia małżeństwa. Polscy organizatorzy odpowiadali za wyszukiwanie Polek chętnych do ślubu za pieniądze.


Poza ułatwianiem nielegalnego pobytu w Polsce i udziałem w grupie przestępczej oskarżeni odpowiedzą także m.in. za wyłudzenie aktów małżeństwa. Jeden z Nigeryjczyków odpowie ponadto za posiadanie kilkunastu sfałszowanych pieczątek – m.in. ambasady Nigerii – używanych do podrabiania różnych dokumentów.

Aż 22 spośród oskarżonych chce się dobrowolnie poddać karze bez procesu. Jest wśród nich jeden z Nigeryjczyków, organizujących fikcyjne małżeństwa.

Prokurator Zawada-Dybek zaznaczyła, że to nie koniec postępowania w sprawie aranżowania małżeństw z cudzoziemcami. Część materiałów sprawy została wyłączona do odrębnego postępowania, ponieważ poszukiwane są jeszcze niektóre osoby zamieszane w ten proceder.

Siatkę czerpiącą zysk z aranżowania fikcyjnych polsko-nigeryjskich małżeństw rozbiła Straż Graniczna, rutynowo sprawdzając dwa z nich. Okazało się, że małżonkowie nie mieszkają ze sobą, a nawet praktycznie się nie znają.</DIV></DIV></DIV></DIV></DIV></BODY></HTML>