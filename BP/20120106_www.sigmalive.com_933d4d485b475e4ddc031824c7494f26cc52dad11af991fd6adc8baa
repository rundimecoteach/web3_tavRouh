<HTML xmlns="http://www.w3.org/1999/xhtml" lang="el" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY class="sub" id="solNews"><DIV id="gridContainer"><DIV class="pageContainer noTopBorder"><DIV class="grid-five"><DIV id="articleContainer"><H1>Από τη Σουηδία, αποστολή στο Ογκαντέν</H1><H4> | <A class="print" href="javascript:window.print()">Εκτύπωση</A> | 29/12/2011 | Με τον Μάριο Δημητρίου</H4><DIV class="content"><P>Δύσκολες ώρες περνούν στα μπουντρούμια των αιθιοπικών φυλακών οι δύο Σουηδοί ρεπόρτερ Johan Persson και Martin Schibbye που καταδικάστηκαν προχθές σε ποινή φυλάκισης έντεκα χρόνων(!) για «συνεργασία με τρομοκράτες», όπως βάφτισε τη δημοσιογραφική τους δράση στην περιοχή το αυταρχικό καθεστώς του πρωθυπουργού Meles Zenawi.</P><P>Οι δύο δημοσιογράφοι είναι φυλακισμένοι στην Αιθιοπία από τον περασμένο Ιούλιο όταν συνελήφθησαν από αιθιοπικά στρατεύματα στη διάρκεια ανταλλαγής πυρών με ομάδα ανταρτών του Εθνικού Μετώπου Απελευθέρωσης του Ογκαντέν, μιας οργάνωσης που κηρύχθηκε «τρομοκρατική» από την αιθιοπική κυβέρνηση γιατί έστρεψε τα όπλα εναντίον της - το Μέτωπο πολεμά τα τελευταία χρόνια για την ανεξαρτητοποίηση του Ογκαντέν, μιας περιοχής στην ανατολική Αιθιοπία με περίπου οκτώ εκατομμύρια κατοίκους, κυρίως σομαλικής καταγωγής.</P><P>Η σύλληψη των δύο Σουηδών συναδέλφων και η παρωδία δίκης με στημένες κατηγορίες εναντίον τους, έφερε στο επίκεντρο της παγκόσμιας προσοχής το ξεχασμένο πρόβλημα αυτής της περιοχής ολέθρου που μαστίζεται για δεκαετίες από την πείνα, τη δίψα, τη χολέρα και άλλες σοβαρές, θανατηφόρες ασθένειες - εκτός βέβαια από τους εμφυλίους και τους θρησκευτικούς και εθνικιστικούς πολέμους που αποδεκατίζουν τον εξαθλιωμένο πληθυσμό της.</P><P>Όμως η υπόθεση των Johan Persson και Martin Schibbye ανέδειξε για ακόμα μια φορά την αλτρουϊστική και διεθνιστική φύση της δημοσιογραφίας που - χωρίς να έχω καμιά διάθεση για ηθικολογίες - πιστεύω είναι στη βάση της ηθική: Μια αξία ανώτερη, που σπρώχνει τους ρεπόρτερ να σπεύσουν από τη μια άκρη τη γης (π.χ. τη Σουηδία) στην άλλη άκρη της γης (π.χ. την Αιθιοπία) για να γράψουν, να φωτογραφίσουν και να μεταφέρουν στην πατρίδα τους και στον κόσμο τα προβλήματα ανθρώπων που ζουν χιλιάδες μίλια μακριά και τους είναι εντελώς ξένοι. </P><P>Με ρίσκο συχνά την ίδια τη ζωή, την ευημερία και την ελευθερία των δημοσιογράφων, προκειμένου να φτάσουν όσο πιο κοντά γίνεται, στην αλήθεια των γεγονότων, όταν πρόκειται για ένοπλες συγκρούσεις.</P><P>Να καλύψουν δηλαδή και τις δύο αντιμαχόμενες πλευρές, να δημοσιοποιήσουν και τις δύο εκδοχές.
Κάτω από αυτό το πρίσμα ιδωμένη η αποστολή τους, γίνεται ξεκάθαρο ότι η σύλληψη και η καταδίκη τους είναι πολιτική και στοχεύει στον εκφοβισμό όλων των δημοσιογράφων, ώστε να μην τολμούν να μπουν στην εμπόλεμη ζώνη του Ογκαντέν χωρίς να συνοδεύονται από λογοκριτές της αιθιοπικής κυβέρνησης, για να μην καταγράφουν τις κτηνώδεις παραβιάσεις των ανθρωπίνων δικαιωμάτων των ντόπιων, από τα κυβερνητικά στρατεύματα.</P><P>Όπως το έθεσε ο Fredric Alm, στέλεχος του πρακτορείου φωτορεπορτάζ Kontinent που έχει έδρα του τη Σουηδία και για το οποίο εργάζονταν οι Johan Persson και Martin Schibbye, «αυτή είναι μια θλιβερή μέρα για την ελευθερία του Τύπου, αλλά δεν μας ξαφνιάζει η καταδίκη - την απόφαση την πήρε ο πρωθυπουργός της Αιθιοπίας και όχι ο δικαστής».</P><P>Είναι προς τούτο ενδιαφέρουσα η δήλωση του δικαστή Shemsu Sirgaga που καταδίκασε τους δύο Σουηδούς, ότι «δεν κατάφεραν να αποδείξουν ότι δεν υποστήριζαν την τρομοκρατία».</P><P>Περίεργη και ανάποδη αντίληψη για τη δικαιοσύνη, αυτή που θεωρεί ένοχους τους ύποπτους, μέχρι να αποδείξουν ότι είναι αθώοι, αντί να τους θεωρεί αθώους μέχρι να αποδειχτεί ότι είναι ένοχοι…</P></DIV></DIV></DIV></DIV></DIV></BODY></HTML>