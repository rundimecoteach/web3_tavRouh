<HTML xmlns="http://www.w3.org/1999/xhtml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="page"><DIV id="content"><DIV class="post" id="post-1308"><DIV class="post-title"><SPAN class="post-cat"><A href="http://www.zdrowiutko.info/dieta/" title="Zobacz wszystkie wpisy z kategorii „Dieta”" rel="category tag">Dieta</A>, <A href="http://www.zdrowiutko.info/zdrowie/" title="Zobacz wszystkie wpisy z kategorii „Zdrowie”" rel="category tag">Zdrowie</A></SPAN></DIV><DIV class="entry"><P style="text-align: justify;">Przy jego komponowaniu <STRONG>należy pamiętać</STRONG>, że <STRONG>dziecko nie jest miniaturą człowieka dorosłego</STRONG>. Jego zapotrzebowanie na składniki odżywcze jest inne, co należy uwzględniać w diecie. Pożywienie jest naszym jedynym źródłem energii.</P><P style="text-align: justify;">Prawidłowo zestawiony jadłospis będzie swoistą polisą na przyszłość, gdyż <STRONG>dobrze odżywione dzieci rzadziej chorują</STRONG>,<STRONG> lepiej się uczą i sprawiają mniej kłopotów wychowawczych</STRONG>.</P><H4 style="text-align: justify;">Rodzaje i rola nienasyconych kwasów tłuszczowych</H4><P style="text-align: justify;">W pożywieniu występują różne rodzaje tłuszczów. Jednak z punktu widzenia fizjologicznego <STRONG>do rozwoju dziecka najważniejsze są</STRONG> niezbędne <STRONG>nienasycone kwasy tłuszczowe</STRONG> (NNKT). Organizm człowieka nie potrafi ich sam syntetyzować i dlatego muszą być dostarczane codziennie z pokarmem bądź w postaci suplementów.</P><P style="text-align: justify;">Do tej grupy kwasów należą: – linolowy; – arachidonowy ARA; – alfa-linolenowy ALA; – eikozapentaenowy EPA; – dokozaheksaenowy DHA. <STRONG>Trzy pierwsze znajdują się w olejach roślinnych</STRONG>: słonecznikowym, sojowym, kukurydzianym, lnianym i orzechach. Dwa ostatnie występują w rybach morskich, tranie oraz mleku matki.</P><P style="text-align: justify;">Synteza kwasu DHA z ALA u noworodków przebiega bardzo opornie. Przy czym to właśnie <STRONG>kwas DHA</STRONG> jest decydujący <STRONG>dla funkcjonowania nerwów</STRONG>, ścian komórkowych i wzrostu, a więc powinien być on bezwzględnie włączony do diety niemowląt.</P><P style="text-align: justify;"><STRONG>NNKT</STRONG> biorą udział w syntezie eikozanoidów – biologicznie aktywnych substancji o charakterze hormonów tkankowych. Regulują one czynność wielu narządów oraz agregacji płytek krwi (zdolność do tworzenia zakrzepów), co leży u podstaw najwcześniejszej profilaktyki chorób układu krążenia.</P><P style="text-align: justify;"><STRONG>Kwasy</STRONG><STRONG>EPA</STRONG> i <STRONG>DHA</STRONG> przyczyniają się do zwiększania wydalania sodu z moczem oraz rozszerzenia naczyń tętniczych, co wpływa na utrzymanie niskich wartości ciśnienia krwi. Znanym faktem jest lepszy rozwój psychoruchowy dzieci długo karmionych piersią.</P><P style="text-align: justify;">Badania sugerują, że ważnym czynnikiem tłumaczącym to zjawisko może być skład tłuszczowy mleka matki. Chodzi tu zwłaszcza o zawartość długołańcuchowych, wielonienasyconych kwasów tłuszczowych, szczególnie <STRONG>EPA</STRONG> i <STRONG>DHA</STRONG>. Zaobserwowano, że dzieci, których dieta nie jest uzupełniana w te kwasy mają tendencję do zahamowania wzrostu i spadku masy ciała.</P><P style="text-align: justify;">Wykazano, że istnieje dodatkowa korelacja pomiędzy zawartością DHA w fosfoglicerydach choliny w surowicy krwi a masą ciała, objętością czaszki i wiekiem płodowym wcześniaków oraz noworodków donoszonych. DHA ma również wpływ na tkankę kostną. Zwiększa wchłanianie wapnia na drodze wzrostu syntezy prostaglandyn w komórkach kości.</P><P style="text-align: justify;">Ponadto, sugeruje się, że niedobór tych kwasów może być jedną z przyczyn środowiskowych nadpobudliwości ruchowej u dzieci. Rośnie liczba dowodów naukowych na korzystny efekt suplementacji diety niemowląt w długołańcuchowe, wielonienasycone kwasy tłuszczowe oraz ich prekursory.</P><P style="text-align: justify;">Oprócz korzystnego wpływu na rozwój psychoruchowy dziecka sugeruje się, że obecność tych kwasów tłuszczowych w diecie znamiennie zmniejsza częstość infekcji dróg oddechowych w pierwszym roku życia. Coraz częściej postuluje się, aby mieszanki dla niemowląt były wzbogacane w wielonienasycone kwasy tłuszczowe, szczególnie DHA i ARA.</P><P style="text-align: justify;">Zaleca się również podawanie dzieciom tranu, który w swym składzie będzie dostarczał więcej kwasu DHA niż EPA. <STRONG>Dzienne zapotrzebowanie to około jedna łyżeczka niezbędnych kwasów tłuszczowych</STRONG>. Tran oprócz kwasów EPA i DHA jest również <STRONG>naturalnym źródłem witamin</STRONG> rozpuszczalnych w tłuszczach (<STRONG>A</STRONG>, <STRONG>D</STRONG> i <STRONG>E</STRONG>), które są niezbędne do prawidłowego rozwoju dziecka.</P><P style="text-align: justify;">Większość matek bardzo dużo uwagi poświęca diecie dzieci w pierwszym roku życia. A zdrowe odżywianie jest bardzo ważne także później. Konsekwencją źle zbilansowanej diety może być z jednej strony niedobór masy ciała oraz istotnych składników odżywczych, z drugiej – tendencja do nadwagi i otyłości. Niskie spożycie wapnia, niedobór witaminy D, żelaza, potasu, magnezu, jodu oraz NNKT to czynniki powodujące, że dieta małych dzieci bywa niewłaściwie zbilansowana. Utrudnia to ich prawidłowy rozwój.</P><H4 style="text-align: justify;">Ryby w diecie dzieci</H4><P style="text-align: justify;"><STRONG>Spożywanie większej ilości ryb byłoby jedną z możliwości poprawy sposobu żywienia</STRONG>. Badania naukowe wskazują na ważne znaczenie zdrowotne składników odżywczych występujących w rybach. <STRONG>Ryby morskie są głównym i bezpośrednim źródłem</STRONG> korzystnie działających <STRONG>kwasów tłuszczowych</STRONG> z grupy <STRONG>omega-3</STRONG>.</P><P style="text-align: justify;">Niestety, ich spożycie w pierwszych miesiącach życia dziecka jest niemożliwe, a potem bardzo sporadyczne. Ryby morskie w porównaniu do słodkowodnych, dostarczają więcej tłuszczu, który jest niezbędny i niezwykle korzystny dla zdrowia człowieka. Jego zawartość w mięsie ryb zależy od ich rodzaju i pory roku.</P><P style="text-align: justify;">Skorupiaki i białe ryby (krewetki, homary, małże, kałamarnice, łupacz, płastuga, sola) zawierają poniżej 5% tłuszczu. Natomiast bardziej tłuste: sardynki i tuńczyk 5–10%; śledź wędzony, sardela, dorsz, makrela, łosoś 10–20%.</P><P style="text-align: justify;">Najważniejsze kwasy omega-3 to ALA, EPA i DHA. Występują one naturalnie (w znaczących ilościach) w rybach morskich takich jak dorsz, śledź, makrela, tuńczyk, łosoś. Są składnikami morskich wodorostów, orzechów oraz olejów roślinnych.</P></DIV></DIV></DIV></DIV></BODY></HTML>