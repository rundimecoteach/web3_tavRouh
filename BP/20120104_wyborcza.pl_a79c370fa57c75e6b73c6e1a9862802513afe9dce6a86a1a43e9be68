<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="content"><DIV id="content_wrap"><DIV id="columns_wrap"><DIV id="col_left"><DIV id="row_3" class="content_row"><DIV id="holder_209" class="holder_cl3 holder_cl"><DIV id="gazeta_article"><H1 class="artTitle"> Rozbiorą Teatr Żydowski? Na jego miejscu biurowiec</H1><DIV id="gazeta_article_author">Tomasz Urzykowski</DIV><DIV id="gazeta_article_tools"><A class="font" data-size="small" href="#">A</A><A class="font" data-size="normal" href="#">A</A><A class="font" data-size="big" href="#">A</A><A href="http://wyborcza.pl/gazetawyborcza/2029020,75248,10903885.html" data-height="600" data-width="960" class="print pop" title="Drukuj" alt="Drukuj">Drukuj</A></DIV><DIV id="gazeta_article_image" class="miniatures"><DIV><P class="desc">Przy Twardej u wylotu ul. Emilii Plater trwa budowa 170-metrowego wieżowca. Z lewej Teatr Żydowski - na jego miejscu Towarzystwo Społeczno-Kulturalne Żydów
w Polsce chce postawić 14-piętrowy biurowiec. Z prawej Biały Budynek z drugiej połowy XIX wieku, który...<SPAN> (Fot. Sławomir Kamiński / Agencja Gazeta)</SPAN></P></DIV></DIV><DIV id="gazeta_article_lead"> Przy pl. Grzybowskim szykuje się następna inwestycja. Właściciel budynku Teatru im. Estery Racheli i Idy Kamińskich chce w jego miejscu postawić biurowiec. </DIV><DIV id="gazeta_article_body"><DIV id="art"><DIV id="rel"><DIV class="rel_box"><DIV class="relT">ZOBACZ TAKŻE</DIV><UL><LI><A class="t" href="http://warszawa.gazeta.pl/warszawa/1,34889,10468335,Pomnik_z_10_tys__nazwisk_na_pl__Grzybowskim__radni.html">Pomnik z 10 tys. nazwisk na pl. Grzybowskim: radni za</A> <SMALL>(14-10-11, 09:00)</SMALL></LI></UL></DIV></DIV><DIV id="art2"><DIV id="artykul">        Ta część Śródmieścia to dziś wielki teren budowy. - A plan miejscowy określający, co tu wolno stawiać, a czego nie, dopiero powstaje - zauważa Grzegorz Buczek, architekt i urbanista.        Na wschód od pl. Grzybowskiego trwa przebudowa zabytkowych kamienic przy Próżnej 7 i 9 na luksusowy biurowiec. Przy Twardej rośnie już 160-metrowa wieża mieszkalna Cosmopolitan zaprojektowana światowej sławy architekta Helmuta Jahna. Będzie jej towarzyszyć niższy budynek żydowskiego centrum kulturalnego. Następne inwestycje planowane są tuż obok w enklawie żydowskich instytucji z Synagogą Nożyków. Tzw. Biały Budynek Gmina Wyznaniowa Żydowska chce rozebrać, dostała już nawet warunki zabudowy dla 180-metrowego wieżowca. Protestują obrońcy pamiątek po tej mniejszości w <A href="http://warszawa.gazeta.pl/warszawa/0,0.html" class="external_link">Warszawie</A>, przypominając, że dom służy żydowskiej społeczności od XIX w.        Jeszcze większe kontrowersje mogą wywołać plany dotyczące Teatru Żydowskiego im. Estery Racheli i Idy Kamińskich. Ten dwupiętrowy budynek z płaskim dachem i kamiennymi elewacjami powstał w latach 1966-67 według projektu Władysława Jotkiewicza, ale jego szkice koncepcyjne wykonał wcześniej wybitny architekt Bohdan Pniewski. Oddział Warszawski Stowarzyszenia Architektów Polskich (SARP) wpisał Teatr Żydowski na listę dóbr kultury współczesnej. - Ten budynek to bardzo udana próba wpisania współczesnego obiektu w historyczny układ urbanistyczny pl. Grzybowskiego. Nie jest tu zgrzytem, szanuje gabaryty i linię zabudowy - ocenia Grzegorz Buczek.        Również ratusz uznał wartość budynku, zaliczając go do &quot;cennych obiektów architektury współczesnej&quot;. Twórcy planu miejscowego powinni nakazać jego ochronę. Tymczasem miejskie Biuro Architektury rozpatruje wniosek spółki Idea o warunki zabudowy dla nowej inwestycji w miejscu teatru. To biurowiec o czterech kondygnacjach od pl. Grzybowskiego i 12 od tyłu, z trzypoziomowym garażem pod ziemią.        - Możliwa jest zarówno rozbiórka, jak i przebudowa obecnego budynku. Rozstrzygnięcie tego wniosku planowane jest na pierwszy kwartał 2012 r. - informuje Dagmara Strzelczyk z wydziału prasowego ratusza.        Co z działającą tu sceną? - Ależ ta inwestycja to dopiero pieśń przyszłości. Jeszcze kurka nawet gniazdka nie mości - słyszymy w biurze Towarzystwa Społeczno-Kulturalnego Żydów w Polsce, które jest właścicielem budynku.        Okazuje się, że Teatr Żydowski tylko wynajmuje tu pomieszczenia. Jego dyrektor Szymon Szurmiej o planowanej budowie mówi niechętnie: - Mam przygotowany repertuar na dwa lata do przodu i nic innego mnie nie obchodzi. Teatr Żydowski jest jedną z dwóch takich scen na świecie, druga istnieje w Izraelu. Budynek przy pl. Grzybowskim powstał specjalnie dla nas. Teraz proponują mi ulokowanie teatru gdzieś w jakiejś budzie na końcu - mówi.        Żydowska scena podlega miejskiemu Biuru Kultury. Jego dyrektor Marek Kraszewski twierdzi, że o planach biurowca nic nie wie. - Nikt się do nas nie zwracał w tej sprawie, nie prowadziliśmy żadnych rozmów. To jest tradycyjna lokalizacja Teatru Żydowskiego i przenoszenie go stąd byłoby czymś niepoważnym - zapowiada sprzeciw dyr. Kraszewski. Obiecuje przyjrzeć się wnioskowi złożonemu w Biurze Architektury. - Decyzja o warunkach zabudowy powinna być z nami skonsultowana - uważa.        Według Grzegorza Buczka miasto musi dokonać wyboru między interesem publicznym a prywatnym. Chcąc zachować teatr, może wstrzymywać wydawanie decyzji do czasu uchwalenia miejscowego planu, który zapewni budynkowi ochronę. - Przy pl. Grzybowskim słowo ma jeszcze konserwator zabytków. Choć sam teatr nie jest pod jego ochroną, to już układ urbanistyczny placu tak - zauważa architekt.</DIV></DIV></DIV></DIV></DIV></DIV></DIV></DIV></DIV></DIV></DIV></BODY></HTML>