<HTML xmlns="http://www.w3.org/1999/xhtml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="page"><DIV id="content"><DIV class="post" id="post-1375"><DIV class="post-title"><SPAN class="post-cat"><A href="http://www.zdrowiutko.info/zdrowie/" title="Zobacz wszystkie wpisy z kategorii „Zdrowie”" rel="category tag">Zdrowie</A></SPAN></DIV><DIV class="entry"><P style="text-align: justify;"><STRONG>Dlaczego jedni z upływem lat mają problemy z zapamiętywaniem informacji, a inni nie?</STRONG> Cóż, z wyjątkiem starzenia patologicznego, mamy taką pamięć, na jaką sobie zapracowaliśmy.</P><P style="text-align: justify;">To, że <STRONG>z wiekiem pamięć słabnie</STRONG>, jest procesem nieuchronnym. Informacje przesyłane przez neurony przekazywane są coraz wolniej. Choć pamięć dalej gromadzi i przetwarza, to trudniej nam sięgnąć do tego, co przechowuje. Dochodzą do tego kłopoty z koncentracją. Coraz trudniej przychodzi nauka nowych rzeczy.</P><H4 style="text-align: justify;">Pole do aktywności</H4><P style="text-align: justify;">Choć na zmiany nie mamy wpływu, to <STRONG>na tempo</STRONG> tego procesu <STRONG>już tak</STRONG>. Badania dowiodły, że <STRONG>przy odpowiednim postępowaniu mózg radzi sobie ze zmniejszającą się z wiekiem sprawnością komórek nerwowych</STRONG>. Podstawą jest stałe dostarczanie mu pola do aktywności. Już Cyceron, rzymski filozof, w dziele „O starości” pisał:<STRONG><EM>„Kto rozumu nie używa, ten go traci”</EM></STRONG>.</P><P style="text-align: justify;">Podobnie uważają współcześni lekarze – <STRONG>ćwiczenie umysłu opóźnia osłabienie pamięci</STRONG>. Trening pamięci powinien trwać przez całe życie. Nie ma więc wieku, od którego należy zacząć ćwiczyć. Również same ćwiczenia są mylącym określeniem, gdyż chodzi raczej o wybór takiego modelu życia, który pozwoli, by ów <STRONG>nacisk treningowy</STRONG><STRONG>był</STRONG> stosunkowo <STRONG>stały</STRONG> – twierdzi prof. Bartosz Łoza, kierownik Kliniki Psychiatrii Warszawskiego Uniwersytetu Medycznego.</P><P style="text-align: justify;">Tylko ogólna, systematyczna aktywność życiowa poprawia sprawność pamięci. <STRONG>Wybierając pracę, która zmusza nas do intensywnego myślenia, podejmowania decyzji, rozwiązywania problemów, zyskujemy znacznie większą sprawność.</STRONG> To uplastycznienie pamięci jest procesem długotrwałym i nie powinno być przerywane. Natomiast wszystkie metody treningu pamięci podejmowane ad hoc, doraźne ćwiczenia, jak również leki i suplementy mogą jedynie wspomagać te procesy.</P><P style="text-align: justify;"><STRONG>Nie jest ważny typ aktywności</STRONG> – nie musi to być rozwiązywanie krzyżówek czy czytanie książek (choć wskazane), ale przykładowo systematyczna aktywność turystyczna. <STRONG>Interesujmy się życiem</STRONG>. Ludzie, którzy mają pasje i prowadzą aktywny tryb życia, na długo zachowują dobrą pamięć. Stale podtrzymujmy kontakty towarzyskie, unikajmy nudy, rutyny i stresów.</P><P style="text-align: justify;"><SPAN style="color: #ff6600;"><STRONG>Trening pamięci powinien trwać przez całe życie.</STRONG></SPAN> Nie ma więc wieku, od którego należy zacząć ćwiczyć.</P><H4 style="text-align: justify;">Ku pamięci</H4><P style="text-align: justify;">Co jeszcze? Prowadźmy higieniczny tryb życia, z <STRONG>odpowiednią ilością snu w nocy</STRONG> i <STRONG>ruchu</STRONG> w ciągu dnia. Pamięć wspomagajmy <STRONG>dietą bogatą w nienasycone kwasy tłuszczowe</STRONG>. Poza tym spożywajmy dużo owoców i warzyw, zwłaszcza tych bogatych w cynk, <A href="http://magnez.zdrowiutko.info/" class="kblinker" title="More about magnez »">magnez</A> i witaminy A, B, szczególnie B12, C. Zrezygnujmy z używek – kawy, papierosów i alkoholu. Ten ostatni w nadmiarze skutecznie niszczy pamięć.</P><P style="text-align: justify;">Pomimo ogromu produktów ułatwiających zapamiętywanie istniejących na naszym rynku należy raczej myśleć o zdrowej diecie, ze specjalnym naciskiem na produkty korzystne dla pracy – tu uwaga – układu krążeniowo-oddechowego.</P><P style="text-align: justify;">Dieta wieloskładnikowa, zrównoważona jest radą uniwersalną. Nie można mieć bowiem nadciśnienia i sprawnej pamięci czy cierpieć na niewydolność oddechową i intensywnie pracować intelektualnie.</P><P style="text-align: justify;"><STRONG>Pamiętajmy o naszym mózgu dziś, aby w przyszłości on pamiętał o nas.</STRONG></P></DIV></DIV></DIV></DIV></BODY></HTML>