<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY id="pagetype_art" class="path_114877 path_wiadomosci"><DIV id="content"><DIV id="content_wrap"><DIV id="columns_wrap"><DIV id="col_left"><DIV id="row_3" class="content_row"><DIV id="holder_209" class="holder_cl3 holder_cl"><DIV id="gazeta_article"><H1 class="artTitle"> Olsztyn. W mieście nie ma już zagrożenia wścieklizną </H1><DIV id="gazeta_article_author">PAP</DIV><DIV id="gazeta_article_tools"><A class="font" data-size="small" href="#">A</A><A class="font" data-size="normal" href="#">A</A><A class="font" data-size="big" href="#">A</A><A href="http://wiadomosci.gazeta.pl/wiadomosci/2029020,114877,10884658.html" data-height="600" data-width="960" class="print pop">Drukuj</A></DIV><DIV id="gazeta_article_lead"> Służby weterynaryjne uchyliły obowiązujące od trzech miesięcy rozporządzenie, uznające Olsztyn za obszar zagrożony wścieklizną. Środki ostrożności obowiązywały niemal w całym mieście po wykryciu we wrześniu wścieklizny u nietoperzy.  </DIV><DIV id="gazeta_article_body"><DIV id="art"><DIV id="art2"><DIV id="artykul">        Powiatowy lekarz weterynarii w <A href="http://olsztyn.gazeta.pl/olsztyn/0,0.html" class="external_link">Olsztynie</A>, Mirosław Karczewski, poinformował w czwartek o uchyleniu rozporządzenia z 27 września, które uznawało większość olsztyńskich osiedli mieszkaniowych za tzw. strefę zapowietrzoną ze względu na wystąpienie przypadków wścieklizny.         Ogniskiem choroby była dzielnica Zatorze, gdzie pod koniec września znaleziono trzy nietoperze, u których wykryto tę chorobę. Od tego czasu służby weterynaryjne otrzymały zgłoszenia o znalezieniu kolejnych siedmiu nietoperzy, jednak we wszystkich przypadkach badania laboratoryjne w kierunku wścieklizny dały wynik ujemny.         &quot;Dlatego uznaliśmy, ze w mieście jest już bezpiecznie i uchylamy rozporządzenie nakładające obostrzenia na właścicieli zwierząt domowych&quot; - powiedział Mirosław Karczewski.         Przez ostatnie trzy miesiące w Olsztynie obowiązywał bezwzględny nakaz trzymania psów na uwięzi, a kotów w zamkniętych pomieszczeniach. Służby miejskie wyłapywały bezpańskie czworonogi i organizowały akcję bezpłatnych szczepień zwierząt domowych.         Pracownicy Sanepidu zaszczepili kilka osób, w tym troje <A href="http://www.edziecko.pl/edziecko/0,0.html" class="external_link">dzieci</A>, które miały bezpośredni kontakt z chorymi nietoperzami. Organizowali także zajęcia profilaktyczne w olsztyńskich szkołach, podczas których tłumaczyli dzieciom, jak postępować, aby uniknąć zagrożeń związanych z chorobami zakaźnymi.         Według służb sanitarnych wszystkie chore nietoperze były jednego gatunku - mroczek późny i prawdopodobnie pochodziły z tego samego gniazda. Przepisy sanitarne nakazują jednak w takich przypadkach wyznaczenia strefy zapowietrzonej o promieniu 3 km i tzw. strefy zagrożonej w promieniu 10 km od ogniska choroby.         Odnalezienie chorych nietoperzy było pierwszym od dwóch lat przypadkiem wykrycia wścieklizny w okolicach Olsztyna.(PAP) </DIV></DIV></DIV></DIV><DIV id="gazeta_article_share"><P>Podziel się</P></DIV></DIV></DIV></DIV></DIV></DIV></DIV></DIV></BODY></HTML>