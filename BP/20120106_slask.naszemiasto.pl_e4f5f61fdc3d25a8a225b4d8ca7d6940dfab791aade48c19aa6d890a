<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="kontener" class="szS kontenerNowy"><DIV id="uklad" class="sp"><DIV id="kontent" class="dwieKolumny"><DIV id="kontent-glowny"><DIV id="k1"><DIV class="blok"><ARTICLE id="material-artykul" class="addthisArtykul"><HEADER><H1>Apteki w Czechach przyjmują polskie recepty. Polacy wolą tam kupować?</H1><DIV class="metaDaneMaterialu"><TIME class="right">
  2012-01-09,
  Aktualizacja:
        2012-01-09 
    07:38
</TIME></DIV></HEADER><DIV class="zajawka"><STRONG>Sprawdziliśmy, jak zamieszanie z receptami, urzędowe ceny i stałe marże leków, obowiązujące w Polsce od  początku roku, wpłynęły na decyzje mieszkańców przygranicznych miejscowości Śląska Cieszyńskiego o zakupach w czeskich aptekach. </STRONG></DIV><DIV class="addthis gora"><DIV class="skomentuj dodajKomentarzPrzycisk"><DIV class="chmurka"><A href="#" class="">0</A></DIV></DIV></DIV><FIGURE class="calaSzerokosc"><FIGCAPTION><DIV class="right">Masz zdjęcie do tego tematu? <A rel="nofollow" href="#" class="wyslijZdjecieLink">Wyślij</A></DIV></FIGCAPTION></FIGURE><DIV id="tresc">
    Okazuje się, że na razie szturmu nie ma. To efekt m.in. wysokiego kursu korony oraz wzrostu cen za czeskie leki. 
- Na razie odwiedza nas niewielu klientów z Polski - przyznaje Lucyna Macura z apteki przy ul. Strzelniczej w Czeskim Cieszynie. - Wiem, że w Polsce leki miały podrożeć, ale u nas w styczniu również wzrósł podatek VAT na leki. Do tego kurs korony jest tak wysoki, że nawet Czechom czasami bardziej opłaca się kupować leki w Polsce niż u nas - przyznaje.
Obecnie za 100 koron trzeba zapłacić średnio 17,4 zł.  Czescy aptekarze są jednak przygotowani na Polaków, którzy zechcą sprawdzać ceny i kupować tańsze lekarstwa. 
- Na co dzień respektujemy polskie recepty (oczywiście te ze 100-proc. odpłatnością - przyp. red.). To nie jest żaden kłopot. Podajemy też ceny leków i można je porównać z polskimi - stwierdza Michaela Zipserova z apteki &quot;U Salvátora&quot; na ulicy Głównej w Czeskim Cieszynie, która od lat ma stałą klientelę z Polski. 
- Cieszynianie wiedzą, co jest u nas tańsze i kupują na przykład środki antykoncepcyjne. Po Nowym Roku coraz częściej pytają zaś o lekarstwa na nadciśnienie czy na cukrzycę - dodaje Zipserova.
Farmaceuci z polskiej strony granicy nie obawiają się odpływu klientów. Małgorzata Biesok, właścicielka apteki na Banotówce w Cieszynie, nie spodziewa się spadku obrotów.
- Koncerny są wprawdzie międzynarodowe i być może naszym pacjentom będzie się opłacać kupować za Olzą, zwłaszcza że Czesi mają czasami większe opakowania niż my i przez to niektóre leki wychodzą tam taniej, na razie jednak nie jesteśmy tego w stanie ocenić - stwierdza.<DIV id="reklama_srodtekst" class="adSrodekSzeroki schowaj"><A class="czytajDalej" href="#czytaj_dalej">∨ Czytaj dalej</A></DIV> Dodaje również, że po noworocznych zmianach niektóre polskie leki staniały. Dla odmiany ceny innych, na przykład specyfiki dla astmatyków, poszły w górę. Zdrożały także insuliny. 
- Istotne jest jednak co innego. Do tej pory informowaliśmy pacjentów o tańszych odpowiednikach. Teraz także mamy taki obowiązek, ale ich lista mocno się skurczyła. Jest więc tak, że mimo iż skład chemiczny leku jest identyczny z tym, jaki przepisał lekarz, program komputerowy nie pozwala go sprzedać, bo nie ma go wśród zamienników - tłumaczy Biesok. 
Jej zdaniem, by Polakom opłacało się kupować leki za  Olzą, musieliby być w Czechach ubezpieczeni. Opinię tę potwierdzają aptekarze w Czeskim Cieszynie. 
<H2>Było taniej</H2>Jeszcze z początkiem ubiegłego roku warto było pojechać do Czech i kupić lekarstwo lub skorzystać z usług medycznych.
Znacznie tańsze były przede wszystkim aspiryna oraz szczepionki dla dzieci na pneumokoki i meningokoki. 
Warto było pojechać też po środki antykoncepcyjne, maści i leki przeciwbólowe. Dużym powodzeniem cieszyły się także usługi czeskich reumatologów, stomatologów i okulistów, do których chętnie zapisywali się polscy pacjenci.
</DIV></ARTICLE></DIV></DIV></DIV></DIV></DIV></DIV></BODY></HTML>