<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="utitle1">ΜΟΥΣΙΚΑ - ΚΑΛΛΙΤΕΧΝΙΚΑ ΣΧΟΛΕΙΑ</DIV><DIV align="center" class="title1">«Στον αέρα» μεταφορές και σίτιση</DIV><DIV class="story_body"><P>Η υποχρηματοδότηση της Παιδείας και οι ανισότητες που δημιουργεί η μεταφορά αρμοδιοτήτων στους Δήμους αναδεικνύονται από την περίπτωση των <B>μουσικών και καλλιτεχνικών σχολείων</B> της χώρας. Χτες, εκπρόσωποι Συλλόγων Γονέων από μουσικά και καλλιτεχνικά σχολεία της Αττικής και της Πανελλήνιας Ενωσης Γονέων των Μουσικών Σχολείων, περιέγραψαν με τα πιο μελανά χρώματα την κατάσταση που διαμορφώνεται για τους μαθητές. Υπεύθυνη είναι μια πολιτική που αντί να κάνει την καλλιτεχνική εκπαίδευση και την Αισθητική Αγωγή υπόθεση όλων των παιδιών, δεν εξασφαλίζει τις προϋποθέσεις μάθησης ούτε για τους μαθητές των σχολείων αυτών.</P><P>Αιχμή των ζητημάτων που έθεσαν ήταν η μεταφορά των μαθητών από και προς το σχολείο, η οποία, όπως σημείωσαν, είναι «στον αέρα». Οπως σημείωσαν, στην πλειοψηφία των περιπτώσεων οι διαγωνισμοί που διεξάγονται στους δήμους καταλήγουν άγονοι και τα χρονικά πλαίσια είναι πλέον ασφυκτικά. Επισήμαναν την αναγκαιότητα να υπάρχει πρόβλεψη για μεταφορά, καθώς οι μαθητές των μουσικών σχολείων ηλικίας 12 με 17 χρόνων δυσκολεύονται να αλλάζουν λεωφορεία, κουβαλώντας βαριά και πανάκριβα μουσικά όργανα με τη συγκοινωνία, και δηλώνουν αντίθετοι με «λύσεις» όπως χιλιομετρική αποζημίωση που θα μετακυλίσει το κόστος μετακίνησης στις τσέπες των γονιών. Θέση της Ενωσης είναι το έργο της μεταφοράς και σίτισης των μαθητών να αναλάβει ενιαίος κρατικός φορέας σε επίπεδο περιφέρειας κάτω από την εποπτεία και τον έλεγχο του υπουργείου Παιδείας, μακριά από τα σημερινά αδιέξοδα. Αλλωστε, πρόσφατο είναι το παράδειγμα των Τμημάτων Αθλητικής Διευκόλυνσης που η κατάργηση της δωρεάν μεταφοράς των μαθητών τους τα οδήγησε στο να φυλλορροήσουν.</P><P>Η σίτιση των μαθητών των μουσικών και καλλιτεχνικών σχολείων, οι οποίοι υποχρεωτικά παραμένουν στο σχολείο 8 και 9 ώρες αποτελεί επίσης άλυτο ζήτημα. Από τη νομοθεσία η σίτιση των μαθητών προβλέπεται. Ωστόσο σήμερα έχει γίνει υπόθεση του κατά πόσον αντέχουν τα οικονομικά κάθε δήμου. Το αποτέλεσμα είναι άλλοι δήμοι να βρίσκουν τρόπο να εξασφαλίζουν σίτιση, ενώ άλλοι να απαντούν στους γονείς... «ξεχάστε το». Πρόκειται, όπως επισήμαναν και οι γονείς για τρανταχτό παράδειγμα του σπασίματος του ενιαίου της εκπαίδευσης.</P><P>Στα παραπάνω προστίθενται τα προβλήματα της έλλειψης βιβλίων και εκπαιδευτικών, που γονείς και μαθητές δηλώνουν αποφασισμένοι για δυναμική διεκδίκηση λύσεων.</P></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6596743" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6596743&amp;publDate=15/12/2011&amp;id=13811"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6596743&amp;publDate=15/12/2011" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6596743&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>