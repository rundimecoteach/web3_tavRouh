<HTML xmlns="http://www.w3.org/1999/xhtml" xml:lang="pl" lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY id="page_default"><DIV id="content-all"><DIV id="content-main"><DIV id="path"><SPAN class="path-item-pref">Tutaj jesteś:</SPAN><A href="/newsroom/?date=2013-03-15" class="path-item-home" title="Wprost.pl - Strona główna">Strona główna</A><SPAN class="path-item-sep">|</SPAN><A href="http://www.wprost.pl/zycie/" class="path-item">Życie</A><SPAN class="path-item-arrow"> </SPAN><A href="http://www.wprost.pl/zycie/wydarzenia/" class="path-item">Wydarzenia</A><SPAN class="path-item-arrow"> </SPAN><SPAN class="path-item">Tatry: turyści zabłądzili więc świętowali z ratownikami</SPAN></DIV><DIV id="left-column"><H2 class="art-title">Tatry: turyści zabłądzili więc świętowali z ratownikami</H2><DIV class="art-date"><A href="/newsroom/2012-01-01/kalendarium.html" title="czytaj więcej wiadomości WPROST z dnia 2012-01-01">2012-01-01 13:26</A></DIV><DIV class="art-lead">
    62 razy interweniowała zakopiańska policja podczas zabawy Sylwestrowej pod Tatrami. Wezwania dotyczyły głównie drobnych bójek i nieporozumień. W Tatrach utknęli turyści, którzy nie potrafili samodzielnie zejść na dół i wezwali na pomoc TOPR.     </DIV><DIV class="art-content">Nie było żadnych poważnych incydentów, jedynie drobne interwencje, podczas których zatrzymano trzy osoby do wytrzeźwienia – powiedział rzecznik zakopiańskiej policji, Kazimierz Pietruch. <P>W nocy W Tatrach w rejonie Niebieskiej Turni (2262 m n.p.m.) na wschodniej grani Świnicy utknęło dwoje turystów, którzy chcieli powitać Nowy Rok w górach. Kiedy stracili orientację wezwali na pomoc górskich ratowników. Toprowcy dotarli do poszkodowanych nad ranem i po udzieleniu wyziębniętym turystom pomocy, za pomocą śmigłowca przetransportowali ich do zakopiańskiego szpitala. Jak powiedział dyżurny zakopiańskiego pogotowia ratunkowego, w czasie nocy Sylwestrowej karetka wyjeżdżała 73 razy, głównie do drobnych urazów spowodowanych wybuchem petard oraz złamań i urazów nóg i rąk. </P><DIV class="add300x250"><A href="#an_978887712" rel="nofollow">Skocz do tekstu</A><DIV class="add300x250-inside"> 
       REKLAMA   
       </DIV></DIV><P>Turyści zgubili się też w rejonie Baraniej Góry w Beskidzie Śląskim. - Turyści z Bielska-Białej zamierzali spędzić Sylwestra w schronisku na Przysłopie pod Baranią Górą (1220 m npm). Robili tak od wielu lat. Podczas wędrówki stracili orientację, a temperatura spadła znacznie poniżej 0 stopni C. Sytuacja stała się poważna - powiedział ratownik GOPR. 30 minut po północy turyści zgłosili goprowcom, że zgubili drogę, ale mają spore doświadczenie i o własnych siłach powinni zejść do doliny. Ratownicy poinstruowali ich o możliwej drodze. Półtorej godziny później bielszczanie dali jednak za wygraną i poprosili o pomoc. W akcji ratunkowej uczestniczyło ośmiu ratowników. Odnaleźli turystów i przed godziną 7 rano sprowadzili do Wisły. Bielszczanie, w wieku od 49 do 69 lat, są w dobrym stanie.</P><P>zew, PAP</P></DIV></DIV></DIV></DIV></BODY></HTML>