<HTML lang="pl">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="titleHeader"><DIV class="contentHeader titleblock"><SPAN class="flipFlop" rel="init=checkWidth"><DIV class="meta">

            
                4 sty 12 11:54
                ,
                    
                        KDP
                    
                
                 | 
                     
                           PAP
                     
                
            
        </DIV></SPAN><H1>Ponad 100 mld dolarów odszkodowań po klęskach</H1></DIV></DIV><DIV id="contentWrapId" class="contentWrap"><DIV id="contentBody"><DIV class="contentBody" data-service-path="wiadomosci.swiat" data-topic="Świat" data-id="f8f2e771-2155-4745-88bd-7ab057195ac0" id="detail"><P class="hyphenate"> W 2011 roku ubezpieczyciele wypłacili aż 105 mld USD z tytułu strat poniesionych przez ich klientów w wyniku klęsk żywiołowych, głównie trzęsień ziemi w Japonii i Nowej Zelandii - poinformowała największa firma reasekuracyjna na świecie Munich Re. </P><P class="hyphenate"> To o cztery miliardy dolarów więcej niż w dotychczas rekordowym roku 2005, gdy huragan Katrina spustoszył Nowy Orlean na południu USA. </P><P class="hyphenate"> Trzęsienie ziemi i tsunami, które nawiedziły w marcu 2011 roku Japonię, kosztowały ubezpieczycieli ok. 35-40 mld USD. Drugie miejsce w zestawieniu &quot;najkosztowniejszych&quot; klęsk żywiołowych zajęło trzęsienie ziemi w mieście Christchurch w Nowej Zelandii - 16 mld USD. </P><P class="hyphenate"> Łączna wysokość strat na świecie, w tym w obiektach nieubezpieczonych, wyniosła ok. 380 mld dolarów, czyli o 160 mld dolarów więcej niż w 2005 roku. </P><P class="hyphenate"> Powyższe dane pochodzą z rocznego raportu Munich Re, firmy reasekuracyjnej, tj. ubezpieczającej towarzystwa ubezpieczeniowe. </P><P class="hyphenate"> W marcowym kataklizmie w Japonii zginęło lub zaginęło ok. 20 tys. ludzi. Uszkodzona została elektrownia Fukushima I, przez co strefa 20 km wokół siłowni została zamknięta i ewakuowano ok. 80 tys. ludzi. W lutym w Christchurch wystąpiły wstrząsy o sile 6,3 w skali Richtera. Zginęły 182 osoby, a setki domów zostały zniszczone lub uszkodzone. </P></DIV></DIV></DIV></BODY></HTML>