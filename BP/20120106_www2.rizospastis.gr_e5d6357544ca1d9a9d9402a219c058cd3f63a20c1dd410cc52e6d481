<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="utitle1">ΜΙΣΘΟΛΟΓΙΟ - ΒΑΘΜΟΛΟΓΙΟ ΣΤΟ ΔΗΜΟΣΙΟ</DIV><DIV align="center" class="title1">Δραματικές περικοπές στους μισθούς</DIV><DIV class="story_body"><I>Εργαζόμενος Δευτερόβαθμιας Εκπαίδευσης σε δήμο με 20 χρόνια υπηρεσία έπαιρνε 1.510 ευρώ καθαρά, τον Οκτώβρη του 2011. Σήμερα, μετά την εφαρμογή του νέου μισθολογίου, παίρνει 1.008 ευρώ. <B>Μείωση 33%!</B></I><P><I>Εργαζόμενος Πανεπιστημιακής Εκπαίδευσης στο Γενικό Λογιστήριο του Κράτους με δέκα χρόνια υπηρεσίας έπαιρνε 1.900 ευρώ καθαρά. Σήμερα παίρνει 1.340 ευρώ. <B>Μείωση 30%!</B></I></P><P>Τα παραπάνω αποτελούν πραγματικές περιπτώσεις και είναι ό,τι συμβαίνει τώρα στο σύνολο των εργαζομένων στο Δημόσιο. Ακόμα χειρότερα, όταν εφαρμοστούν στο ακέραιο οι διατάξεις του νέου μισθολογίου, οι μειώσεις θα ξεπεράσουν ακόμα και το 50% για πολλούς εργαζόμενους (η πρόβλεψη για σταδιακή εφαρμογή του έγινε για να αμβλυνθούν οι αντιδράσεις). Τα βασικά χαρακτηριστικά του μισθολογίου, όπως αυτά περιγράφονται στον πολυνόμο 4024/2011, είναι τα εξής:</P><UL><LI><B>Διαγραφή των επιδομάτων</B> που δίνονταν μέχρι την εφαρμογή του και αποτελούσαν ένα σημαντικό κομμάτι του μισθού (απόρροια της χρόνιας επιδοματικής πολιτικής). Διατηρούνται μόνο τα επιδόματα: τέκνων, επικίνδυνης και ανθυγιεινής εργασίας (ποιοι το δικαιούνται θα οριστεί με υπουργικές αποφάσεις), απομακρυσμένων και παραμεθόριων περιοχών (αντιστοιχεί σε μικρότερες γεωγραφικές περιοχές από τις σημερινές) και θέσης.</LI><LI><B>Σύνδεση του μισθού με το βαθμό</B> (προβλέπονται έξι βαθμοί). Η βαθμολογική προαγωγή συνοδεύεται από μισθολογική αύξηση η οποία κυμαίνεται από 10% έως 20%. Ομως, τα χρόνια υπηρεσίας που πρέπει να υπηρετήσει κάποιος για να έχει τη δυνατότητα να κριθεί ότι είναι «άξιος» για προαγωγή, είναι από δύο μέχρι και δέκα ολόκληρα χρόνια!</LI><LI><B>«Αξιολόγηση» και «ποσόστωση»</B>. Για να προαχθεί ένας εργαζόμενος, πρέπει να κριθεί ότι είναι «προακτέος». Αυτό εξαρτάται από τη «συμπεριφορά στην υπηρεσία» (δηλαδή, τα «πιστεύω» και τη δράση του στο χώρο δουλειάς) και από την «απόδοσή» του (αν πιάνει, δηλαδή, τους στόχους). Αν δεν κριθεί «προακτέος», στερείται το δικαίωμα «για προαγωγή για τα επόμενα δύο έτη». Ομως και όταν χαρακτηριστεί «προακτέος» δεν είναι σίγουρο ότι θα προαχθεί και τούτο γιατί μπαίνουν ποσοστώσεις. Παράδειγμα, από τους «προακτέους» από το βαθμό Ε' στο βαθμό Δ' προάγεται το 90% των ικανών για προαγωγή, ενώ από το βαθμό Γ' στο βαθμό Β' προάγεται το 70%!</LI></UL><P>Να σημειωθεί ότι μέχρι το 2015 <B>το ύψος των εισφορών των εργαζομένων παραμένει το ίδιο</B> παρά τη μείωση του μισθού τους (άρθρο 1).</P><P>Ακόμα, η συγκυβέρνηση <B>πετά στα σκουπίδια την προϋπηρεσία δύο και τριών ετών των εργαζομένων στο Δημόσιο</B>. Σε ερμηνευτική εγκύκλιο σημειώνεται ότι μετά τη μισθολογική κατάταξη των υφιστάμενων εργαζομένων στο Δημόσιο, ο πλεονάζων χρόνος διαγράφεται! Παράδειγμα: Ενας εργαζόμενος κατηγορίας ΔΕ, έχει 23 έτη και 23 μήνες υπηρεσίας και προϋπηρεσίας στο φορέα που υπηρετεί. Σύμφωνα με το νόμο 4024 (άρθρο 28), θα ενταχθεί στο βαθμό Γ', για τον οποίο απαιτείται να έχει 19 έτη και μία ημέρα ως ελάχιστο απαιτούμενο χρόνο. Καθώς του περισσεύουν τέσσερα έτη και 23 μήνες θα καταταγεί στο Μισθολογικό Κλιμάκιο 2 (Μ.Κ.) του Γ' βαθμού (κάθε μισθολογικό κλιμάκιο αντιστοιχεί σε δύο χρόνια υπηρεσίας). Ομως και πάλι του περισσεύουν 23 μήνες, οι οποίοι διαγράφονται!</P><P>Επίσης, με τον πολυνόμο επιβάλλεται η μεσοσταθμική μείωση των μισθών στις πρώην ΔΕΚΟ κατά 35% σε σχέση με ό,τι ίσχυε το 2009, ενώ για άλλες δημόσιες επιχειρήσεις επιβάλλονται ως μέσο «κατά κεφαλή κόστος» τα 1.900 ευρώ το μήνα.</P></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6619153" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6619153&amp;publDate=30/12/2011&amp;id=13846"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6619153&amp;publDate=30/12/2011" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6619153&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>