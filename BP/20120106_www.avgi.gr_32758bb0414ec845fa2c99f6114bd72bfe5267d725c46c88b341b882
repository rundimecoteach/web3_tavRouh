<HTML xmlns="http://www.w3.org/1999/xhtml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="page"><DIV id="columns-holder"><DIV class="top"><UL><LI>Τραγωδία της σήψης και της απληστίας</LI></UL></DIV><DIV id="content_arthro" style="margin-top:15px;"><DIV class="block"><DIV class="title_Main" id="titleID">
			Τραγωδία της σήψης και της απληστίας
		</DIV><DIV class="left-col" style="background:none;"><DIV class="article_header"><DIV class="author"><SPAN style="font-weight:bold" id="writerID"> </SPAN></DIV><DIV class="date">
				Ημερομηνία δημοσίευσης: <SPAN style="font-weight:bold" id="datePubID">13/01/2012</SPAN></DIV><DIV class="main" id="articleTextID"><P>Με μια τραγωδία... επίκαιρη ή, καλύτερα, που δεν έπαψε ποτέ να είναι επίκαιρη αναμετράται ο σκηνοθέτης Θωμάς Μοσχόπουλος, παρουσιάζοντας από την Τετάρτη 18 Ιανουαρίου και έως τις 25 Φεβρουαρίου στην Κεντρική Σκηνή της Στέγης Γραμμάτων και Τεχνών μια φιλόδοξη σκηνική πρόταση για τον <I>Μακμπέθ</I> του Σαίξπηρ.</P><P>Αυτή η πιο σκοτεινή από τις τραγωδίες του Σαίξπηρ είναι ένα από τα ελάχιστα έργα της παγκόσμιας δραματουργίας που δεν χρειάζονται καμία επικαιροποίηση, γιατί μπορεί διαρκώς να αποτελέσει υλικό για ένα θέατρο ζωντανό, παλλόμενο και συγκλονιστικό. Ο <I>Μακμπέθ</I> σκιαγραφεί με μελανά χρώματα τη σήψη της εξουσίας και την υπέρμετρη φιλοδοξία του ανθρώπου, που τον αποκτηνώνει και τον οδηγεί στον θάνατο.</P><P>Γραμμένο σε μια εποχή δραματικών κρίσεων και μεταβολών σε πολιτικό, κοινωνικό και ιδεολογικό επίπεδο για τη Βρετανία αλλά και ολόκληρη την Ευρώπη, που χαρακτηρίζεται από τρομοκρατία, καταστολή, κοινωνική και ιδεολογική αστάθεια, μπορεί εύκολα να βάλει τον σκηνοθέτη στον πειρασμό των εύκολων αναγωγών στην εποχή μας. Ο Θωμάς Μοσχόπουλος το προσεγγίζει επιδιώκοντας να αναδείξει τις κρυφές συνδέσεις του με το σήμερα, χωρίς όμως να καταφεύγει σε περιττές επικαιροποιήσεις. Ενδιαφέρεται πρωτίστως για την απόδοση της σχέσης μεταξύ πραγματικού και ψευδαισθησιακού, αναγνωρίζοντας στο αριστούργημα αυτό της ελισαβετιανής εποχής τα χαρακτηριστικά ενός πρώιμου μπαρόκ έργου και στηριγμένος στη συνύπαρξη ρεαλισμού και αντιρρεαλισμού, φορμαλιστικής και υπερφυσικής διάστασης.</P><P>Το στόχο αυτό υπηρετεί η μετάφραση του Δημήτρη Δημητριάδη, καθώς και ένα σύνολο καταξιωμένων ηθοποιών, οι Αργύρης Ξάφης, Άννα Μάσχα, Ξένια Καλογεροπούλου, Κώστας Μπερικόπουλος, Θάνος Τοκάκης, Γιώργος Χρυσοστόμου, Αστέρης Πελτέκης, Γιώργος Παπαγεωργίου, Δημήτρης Νασιούλας, Κωνσταντίνος Βουδούρης, ενώ τα σκηνικά και τα κοστούμια επιμελήθηκε η Έλλη Παπαγεωργακοπούλου. Μετά την παράσταση της 3ης Φεβρουαρίου θα ακολουθήσει συζήτηση του κοινού με τον σκηνοθέτη Θωμά Μοσχόπουλο.</P></DIV></DIV></DIV></DIV></DIV></DIV></DIV></BODY></HTML>