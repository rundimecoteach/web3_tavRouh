<HTML xmlns:OG="http://opengraphprotocol.org/schema/" xmlns:FB="http://www.facebook.com/2008/fbml">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY itemscope="" itemtype="http://schema.org/Article"><DIV id="mainColumn"><DIV id="contentBox"><DIV id="col1"><DIV id="col10"><DIV id="story" class="componentBox" style="overflow: visible;"><DIV class="storyContent"><P class="lead" itemprop="description">AZS Politechnika potrzebuje pomocy. Jej piątkowy mecz w 18. kolejce ekstraklasy z PBG Basket Poznań na pewno był ostatnim w tym roku, ale czy także ostatnim w Tauron Basket Lidze? Drużynie grozi wycofanie z rozgrywek</P><P>Kilkanaście dni temu prezes AZS Politechniki Jolanta Dolecka wystąpiła z dramatycznym apelem.</P><P>– Jestem  postawiona pod ścianą i bliska wycofania zespołu z rozgrywek. Nie lepsza  jest sytuacja naszych siatkarzy. Władze Warszawy nie wykazują żadnego  zainteresowania naszymi problemami. Jeśli nic się nie zmieni, jeśli nie otrzymamy pomocy, to już w następnym  sezonie nie będzie w stolicy żadnej ekipy w najwyższej klasie  rozgrywek, oprócz piłki nożnej. Władze miasta traktują sport jak piąte  koło u wozu. Interesują się tylko jednym klubem - Legią – oświadczyła po zwycięstwie drużyny Mladena Starcevicia, złożonej w  całości z polskich graczy, nad Polpharmą Starogard Gdański.</P><P>Co się  zmieniło w ostatnich dniach, w których prezes wysyłała m.in. listy do  parlamentarzystów, kandydujących w niedawnych wyborach z Warszawy, z  prośbą o pomoc w znalezieniu sponsorów i domknięciu budżetu dla dwóch zespołów ekstraklasy: siatkarskiego i  koszykarskiego? Czy piątkowy mecz będzie ostatnim w tym roku czy też  może ostatnim w sezonie ekstraklasie koszykarzy?</P><P>– Na pewno  będzie to ostatni mecz w tym roku, a czy w sezonie, to jeszcze nie wiem  – mówi „Rz&quot; prezes Dolecka. – Wciąż walczymy o to, żeby koszykarze  nadal grali w Warszawie. Czy coś się zmieniło? Na dziś nie mam mocnego odzewu ze strony miasta, z tym że  jestem w stałym kontakcie z nową szefową Biura Sportu i Rekreacji Urzędu  m. st. Warszawy, panią Renatą Popek. Może w najbliższych dniach coś się  zmieni. Myślę, że podejmiemy decyzję 2 stycznia.</P><P>Zdaniem  Doleckiej apele do posłów i absolwentów Politechniki Warszawskiej,  zasiadających w radach nadzorczych różnych spółek, dały w jakimś stopniu  efekt.</P><P>– Decyzji  nikt jednak nie podejmie od razu – kontynuuje pani prezes. – To są  raczej rozmowy długofalowe. Jestem dobrej myśli, chciałabym, żeby te  dwie drużyny dograły do końca sezonu, a w następnym, żeby były silniejsze i byśmy mogli oglądać lepsze widowiska.</P><P>Na  początku sezonu nikt nie mówił o finansowym kryzysie. Debiutujących w  ekstraklasie koszykarzy AZS zaprezentowano na konferencji prasowej w  sali Senatu Politechniki Warszawskiej. Polska Liga Koszykówki zatwierdziła klub do gry w Tauron Basket Lidze, biorąc  za dobrą monetę przedstawiony przez klub wymagany licencyjnymi  przepisami budżet.</P><P>Ten okazał  się dziurawy już w pierwszym miesiącu rozgrywek, gdy wystąpiły trwające  do dzisiaj trudności z wypłatą zawodnikom należnych kwot kontraktowych.  Przyczyna? Sponsorzy, na deklaracjach których budowano budżet, nie wywiązali się z zobowiązań. W awaryjnej  sytuacji klub zwrócił się o pomoc do władz miasta, licząc na wsparcie,  przynajmniej w części takie, jakie samorządy innych miast w Polsce  udzielają swoim pierwszoligowym zespołom, promującym je w kraju. Tak dzieje się w Gdyni, Sopocie, Koszalinie czy Tarnobrzegu,  ale nie w Warszawie.</P><P>Wiesław  Wilczyński, który do niedawna odpowiadał za stołeczny sport, tłumaczy,  że Warszawa postawiła na upowszechnianie kultury fizycznej, aktywność  mieszkańców, sport dzieci i młodzieży. Budżet ukierunkowany był na cele społeczne, a nie na zawodowstwo.</P><P>Nie  przeszkodziło to jednak w wyłożeniu ogromnych środków na budowę stadionu  dla Legii czy próbie wspierania z budżetu miasta utworzonej w Warszawie  prywatnej szkółki piłkarskiej FC Barcelona. Obydwie te inicjatywy są potrzebne, ale stołeczny sport nie kończy się  na piłce nożnej i środki można dzielić w innych proporcjach. Trzeba  tylko chcieć.</P><P>A drużyna  AZS Politechniki to właśnie funkcjonująca od kilku lat taka „koszykarska  Barcelona&quot;, powstała w ramach projektu Polonia 2011, który w stolicy  nie znalazł dostatecznego wsparcia, nie mówiąc o pomocy w budowie własnej bazy szkoleniowej. Za sezon, dwa  może się okazać, że mamy w niej cały zastęp graczy na europejskim  poziomie. Takimi są już 18-letni Mateusz Ponitka, jeden z  najzdolniejszych na świecie koszykarzy ze swojego rocznika, wicemistrz świata do lat 17, wybrany do pierwszej piątki turnieju w Hamburgu. W  tamtej reprezentacji grał także jego rówieśnik Michał Michalak, a  21-letni Piotr Pamuła ma już za sobą udane występy w dorosłej  reprezentacji na mistrzostwach Europy.</P></DIV><DIV id="articlePagination"><DIV class="articlePaged_Navi"><DIV class="articlePaged_Prev articlePaged_Prev_inactive"><SPAN>Poprzednia</SPAN></DIV></DIV></DIV></DIV></DIV></DIV></DIV></DIV></BODY></HTML>