<HTML xmlns="http://www.w3.org/1999/xhtml" xml:lang="el">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="CATEGORY" class="bima type_article"><DIV class="page_main"><DIV class="page_middle"><DIV class="page_wide"><DIV class="container"><DIV class="artho_syntaktis heightfix" id="esoterikos_syntaktis"><DIV class="author_information"><DIV class="links"><DIV class="article_popup" id="small" style="display:none"><DIV class="popup_body">Όλα τα άρθρα του συντάκτη σε RSS</DIV></DIV></DIV></DIV></DIV><DIV class="article_ext"><DIV class="article_title">Δύσκολη η διάγνωση του χρόνιου πόνου στη μέση</DIV><DIV class="article_subtitle">Αδιάγνωστοι μένουν πολλοί από τους ασθενείς</DIV><DIV class="article_info">
      ΔΗΜΟΣΙΕΥΣΗ:  29/11/2011 07:42</DIV><DIV class="article_tools_bottom heightfix" id=""><DIV class="article_tools_email_print_size heightfix" id=""><A href="/health-fitness/article/?aid=432501" class="article_tools_size3 rel-icon-font-large"><EM>μεγάλο μέγεθος</EM></A></DIV></DIV><DIV class="article_text"><P> 
        </P><DIV id="intext_content_tag">Αδιάγνωστοι μένουν πολλοί πάσχοντες από χρόνιο πόνο στη μέση με υποκείμενη νευροπαθητική προέλευση. Σύμφωνα με την έρευνα Back Pain, που πραγματοποιήθηκε σε δέκα ευρωπαϊκές χώρες, περισσότεροι από τους μισούς έλληνες ασθενείς που ερωτήθηκαν υπέφεραν από χρόνιο πόνο στη μέση για πάνω από έξι μήνες. 
Οι τέσσερις στους δέκα νιώθουν πόνο στη μέση τουλάχιστον μία φορά την εβδομάδα. Οι ασθενείς αισθάνονται κουρασμένοι και πολλοί (45,5%) δηλώνουν ότι ο πόνος δυσκολεύει τις καθημερινές τους δραστηριότητες, την παραγωγικότητά τους στην εργασία ακόμα και τις κοινωνικές και ερωτικές τους σχέσεις (27,3%). Σχεδόν οι μισοί, μάλιστα, ανησυχούν ότι ο χρόνιος πόνος επηρεάζει και την πνευματική τους υγεία, ενώ και οι γιατροί σε πολύ μεγάλο ποσοστό (85%) θεωρούν ότι μπορεί να τους προκαλέσει κατάθλιψη.
<DIV>
Ο νευροπαθητικός πόνος θεωρείται μία από τις χρόνιες παθήσεις που ασκούν σωματική και ψυχολογική επίδραση στο άτομο, δημιουργώντας τελικά ένα αναπόφευκτο οικονομικό πρόβλημα, που αποτελεί μια σημαντική πρόκληση και για τα συστήματα υγείας. Κατά μέσο όρο οι ασθενείς χρειάστηκε να ζητήσουν πέντε μέρες αναρρωτική άδεια από την εργασία τους σε διάρκεια ενός χρόνου, εξαιτίας του πόνου στη μέση, ενώ δήλωσαν ότι μειώθηκε η παραγωγικότητα της εργασίας τους κατά μέσο όρο 32 επιπλέον μέρες. </DIV><DIV>
Παρά την τεράστια έκταση και τις επιπτώσεις του χρόνιου πόνου στην καθημερινότητα των πασχόντων, η αντιμετώπισή του υστερεί σημαντικά. Σύμφωνα με τα στοιχεία της έρευνας, 54% των ασθενών με χρόνιο πόνο στη μέση νευροπαθητικής προέλευσης δεν ζητούν ιατρική συμβουλή, γιατί θεωρούν ότι η κατάστασή τους δεν είναι αρκετά σοβαρή και το 66,7% λαμβάνει παυσίπονα χωρίς συνταγή. 
Οταν τελικά απευθύνονται σε κάποιον ειδικό περισσότεροι από τους μισούς περίμεναν ένα μήνα για να γίνει η σωστή διάγνωση και να λάβει ο ασθενής αποτελεσματική θεραπεία. </DIV><DIV>
«<EM>Η απουσία διάγνωσης ή η εσφαλμένη διάγνωση του χρόνιου πόνου στη μέση νευροπαθητικής προέλευσης αποτελεί σοβαρό πρόβλημα,</EM><EM>καθώς έχει σημαντική αρνητική επίδραση στην καθημερινή ζωή του ατόμου.</EM><EM>Ο χρόνιος πόνος στη μέση αντιμετωπίζεται πολλές φορές από τους θεράποντες ιατρούς ως μια τυπική πάθηση,</EM><EM>παρά το γεγονός ότι θα αναγκάσει τον ασθενή σε πολλές επαναληπτικές επισκέψεις και πιθανές επιπλοκές</EM>», αναφέρει ο <STRONG>κ.</STRONG><STRONG>Παν. Παπαγγελόπουλος,</STRONG> καθηγητής Ορθοπαιδικής, διευθυντής της Α' Ορθοπαιδικής Κλινικής στο Πανεπιστημιακό Νοσοκομείο «Αττικόν». </DIV><DIV>
Ο νευροπαθητικός πόνος περιγράφεται από τους ασθενείς ως επίμονη αίσθηση οξέως, διαξιφιστικού και καυστικού πόνου, μπορεί όμως να εκφραστεί και με διαφορετικούς τρόπους. Οι ασθενείς μπορεί να βιώσουν τον νευροπαθητικό πόνο με κάθε ένα ξεχωριστά από τα παραπάνω συμπτώματα ή σε συνδυασμό, και συχνά δυσκολεύονται να τον περιγράψουν. 
Το γεγονός αυτό μπορεί να δημιουργήσει δυσκολίες για τη σωστή διάγνωση. Ωστόσο, η έρευνα έχει δείξει ότι πολλοί ασθενείς δηλώνουν ανίκανοι να περιγράψουν με ακρίβεια τα συμπτώματα τους ενώ οι ιατροί δεν καταφέρνουν να διαχωρίσουν με σαφήνεια το ένα είδος πόνου από το άλλο. </DIV></DIV></DIV></DIV></DIV></DIV></DIV></DIV></DIV></BODY></HTML>