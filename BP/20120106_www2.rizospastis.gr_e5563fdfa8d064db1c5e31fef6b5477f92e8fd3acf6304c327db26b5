<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="wide_4_5_section"><DIV align="center" class="title2">Καταιγίδα αντιλαϊκών μέτρων... </DIV><DIV class="story_body"><DIV class="image"><TABLE cellpadding="5" cellspacing="0" border="0" align="right"><TBODY><TR><TD align="right"><P class="imageCopyright">Παπαγεωργίου Βασίλης</P></TD></TR></TBODY></TABLE></DIV><B>«ΕΝΔΕΧΟΜΕΝΩΣ</B> να υπάρξουν νέα μέτρα», δηλώνει ο κυβερνητικός εκπρόσωπος Π. Καψής, την ίδια στιγμή που ...παίρνονται νέα μέτρα και ετοιμάζονται και άλλα.<P>Εκτός κι αν οι αυξήσεις στα τιμολόγια της ΔΕΗ, οι αυξήσεις των αντικειμενικών αξιών στα ακίνητα και τα προσαυξημένα τεκμήρια δεν είναι νέα μέτρα που πλήττουν κατά βάση τα λαϊκά στρώματα.</P><P>Προσθέστε και την κυβερνητική απόφαση να «ληφθούν μέτρα» για τις επικουρικές συντάξεις (που προφανώς δε θα είναι ...αυξήσεις), και ο «χορός των μέτρων» αρχίζει για τα καλά και κανείς δεν ξέρει πού θα τελειώσει.</P><P>Οσο για το σκηνικό που θα στηθεί, μας το έδωσε πολύ καλά να το καταλάβουμε ο κυβερνητικός εκπρόσωπος, λέγοντας ότι «προφανώς, θα υπάρξει πίεση από την Κοινότητα», ενόψει του πακέτου των 89 δισ.!</P><P>Η τρόικα, υποτίθεται, θα πιέζει, οι υπουργοί υποτίθεται πως θα αντιστέκονται και στο τέλος ο κοσμάκης θα την πληρώσει. Ο,τι ακριβώς έχει συμβεί δεκάδες φορές τα τελευταία 2 χρόνια.</P><P><B>Η ΑΚΡΟΠΟΛΗ</B> δε θα γίνει Ντίσνεϊλαντ! Μας δήλωσε γεμάτος περηφάνια ο υπουργός Πολιτισμού Π. Γερουλάνος! Απλά, σύμφωνα με τα μέτρα που προωθεί, θα είναι πιο εύκολο να παραχωρούνται τα μνημεία για διαφημιστικούς σκοπούς!</P><P>Γιατί, όπως δηλώνει, ο Πολιτισμός είναι μία «δομημένη οικονομική δραστηριότητα», οπότε πρέπει να έχει κι αυτή τους κανόνες της, που δεν είναι άλλοι από αυτούς της αγοράς.</P><P>Κι επειδή έχουμε δει πολύ καλά τις αντιλήψεις της κυβέρνησης για τις «δομημένες οικονομικές δραστηριότητες», όπως καταλαβαίνετε, και αυτός ο χώρος δε θα εξαιρεθεί από τις ιδιωτικοποιήσεις και τις απολύσεις.</P><P>Αλλωστε, ήδη, έχουν αρχίσει και ολοένα και διευρύνονται. Μόνη διαφορά το ...παραμύθι πως όλα γίνονται για την «προστασία της πολιτιστικής μας κληρονομιάς».</P><DIV class="image"><TABLE cellpadding="5" cellspacing="0" border="0" align="left"><TBODY><TR><TD align="right"><P class="imageCopyright">Παπαγεωργίου Βασίλης</P></TD></TR></TBODY></TABLE></DIV></DIV></DIV></DIV></DIV></BODY></HTML>