<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV style="width: 980px; margin-left: auto; margin-right: auto"><DIV id="contentDivMainColumnTotalWidth"><DIV id="very_narrow_section"><DIV><DIV class="navItem"><A href="story.do?id=6607218&amp;publDate=21/12/2011"> Πολιτική εγκλωβισμού στο σύστημα</A></DIV></DIV></DIV><DIV id="wide_4_5_section"><DIV align="center" class="title1">Εξ ονόματος του κεφαλαίου</DIV><DIV class="story_body"><DIV class="dropcap">Η πρόταση της ΝΔ για άμεση μείωση των εργοδοτικών ασφαλιστικών εισφορών αποτελεί πρόκληση για τους εργαζόμενους. Η παρέμβασή της επιβεβαιώνει ότι το δεύτερο κόμμα της συγκυβέρνησης των μονοπωλίων δε συμμετέχει απλώς σε μια κυβέρνηση, αλλά και αυτό πρωτοστατεί μαζί με το ΠΑΣΟΚ και το ΛΑ.Ο.Σ. στην αντεργατική επίθεση. Είναι χωμένο μέχρι το λαιμό στους αντεργατικούς σχεδιασμούς προς όφελος του κεφαλαίου. Και η στιγμή που εκδηλώνεται αυτή, δεν είναι τυχαία, με δεδομένο ότι ο ΣΕΒ και συνολικά η μεγαλοεργοδοσία έχουν θέσει επιμόνως μείωση του λεγόμενου «μη μισθολογικού κόστους».</DIV><DIV class="dropcap">Η ΝΔ ζητά ελάφρυνση των βιομηχάνων, των τραπεζιτών, των μεγαλεμπόρων την ίδια περίοδο που οι συντάξεις πετσοκόβονται, ενώ επί θύραις είναι και νέα μείωση των επικουρικών συντάξεων. Είναι επιπλέον πρόκληση, αν αναλογιστεί κανείς ότι τα έσοδα του ΙΚΑ καταρρέουν, όταν αυτοί για τους οποίους κόπτεται η ΝΔ, ετησίως κλέβουν με την εισφοροδιαφυγή από το Ταμείο 6 δισεκατομμύρια ευρώ και όταν οι βεβαιωμένες εισφορές που δεν καταβάλλουν και παρακρατούν έχουν φτάσει πλέον τα 6,7 δισ. ευρώ σύμφωνα με τα τελευταία στοιχεία. Οταν η καπιταλιστική κρίση και η αύξηση της ανεργίας στερεί πρόσθετους πόρους, με το ίδιο το υπουργείο Εργασίας να υπολογίζει ότι η αύξηση της ανεργίας κατά μία μονάδα προκαλεί ετησίως στο ΙΚΑ απώλειες εσόδων ύψους 450 εκατομμυρίων ευρώ.</DIV><DIV class="dropcap">Η πρόταση της ΝΔ δεν βάζει σε κίνδυνο μόνο τις συντάξεις, αλλά και μια σειρά παροχές άλλων οργανισμών όπως ο ΟΑΕΔ, η Εργατική Εστία και η Εργατική Κατοικία καθώς η μείωση των εργοδοτικών εισφορών αφορά και αυτούς. Σηματοδοτεί δηλαδή επιπλέον μειώσεις στα επιδόματα ανεργίας, σε κοινωνικά επιδόματα, στα προγράμματα της Εργατικής Κατοικίας, στον κοινωνικό τουρισμό κλπ. και αυτό όταν ήδη μπαίνει μαχαίρι σε αυτές τις παροχές.</DIV><DIV class="dropcap">Εξίσου επικίνδυνη με την πρόταση είναι η επιχειρηματολογία που αναπτύσσει η ΝΔ προκειμένου να τη στηρίξει. Ετσι ο εκπρόσωπος του κόμματος ισχυρίστηκε ότι η μείωση των εργοδοτικών εισφορών είναι μία από τις βασικές προϋποθέσεις για να μπει φραγμός στα λουκέτα και «να ανασάνει η υγιής επιχειρηματικότητα»... Για τη ΝΔ, λοιπόν, η αιτία για τα λουκέτα δεν είναι η καπιταλιστική κρίση και η γιγάντωση των μονοπωλίων που σαρώνουν τις μικρομεσαίες επιχειρήσεις, αλλά το κόστος των εργατών. Η ΝΔ, αντιγράφει τον ΣΕΒ, γίνεται ο προπαγανδιστής των αξιώσεών του και ας χύνει κροκοδείλια δάκρυα για τους ανέργους και για τα λουκέτα. Η «ανάσα» στην επιχειρηματικότητα, που θέλει να δώσει, είναι θηλιά για τους εργάτες και ενίσχυση της κερδοφορίας των μονοπωλίων. Αυτό σημαίνει η πρότασή της.</DIV><DIV class="dropcap">Οσο για την κλήση της στην κυβέρνηση να υιοθετήσει άμεσα την πρότασή της, παραβιάζει ανοιχτές θύρες. Γιατί η κυβέρνηση ήδη έσπευσε να μειώσει κατά 10% τις εισφορές μέσω της ηλεκτρονικής κάρτας, ενώ σχεδιάζει και νέα μείωση μέσα στο 2012. Ας μην αγωνιά, λοιπόν, για την πρότασή της. Η κυβέρνηση, που συμμετέχει και στηρίζει, κινείται ακριβώς στην ίδια κατεύθυνση, μαγειρεύει τις ίδιες αντεργατικές συνταγές. Και οι τρεις συνέταιροι που την απαρτίζουν, σταθερά υπηρετούν τα συμφέροντα του κεφαλαίου, βαδίζουν χέρι - χέρι στο δρόμο που καταστρέφει τους εργάτες και τα δικαιώματά τους. Οι εργαζόμενοι, οι άνεργοι και οι συνταξιούχοι που ακόμη τους ακολουθούν, να τους εγκαταλείψουν και να ανατρέψουν την εξουσία του κεφαλαίου.</DIV></DIV><UL style="clear: both; list-style: none; text-align: right"><A href="http://www.rizospastis.gr/wwwengine/story.do?id=6606979" target="_blank"><SPAN class="icon_story_link" title="Μόνιμος σύνδεσμος δημοσιεύματος" style="width:16px;height:13px;cursor:pointer"> </SPAN></A><A href="moreLikeThis.do?storyId=6606979&amp;publDate=21/12/2011&amp;id=13821"><SPAN class="icon_story_more" title="Περισσότερα σαν αυτό" style="width:16px;height:13px;cursor:pointer"> </SPAN></A><A href="relay.do?page=mailStory&amp;id=6606979&amp;publDate=21/12/2011" target="_blank"><SPAN class="icon_story_mail" title="Ταχυδρόμηση δημοσιεύματος" style="width:16px;height:13px;cursor:pointer"> </SPAN></A><A href="storyPlain.do?id=6606979&amp;action=print" target="_blank"><SPAN class="icon_story_print" title="Εκτύπωση δημοσιεύματος" style="width:16px;height:13px;cursor:pointer"> </SPAN></A></UL></DIV></DIV></DIV></BODY></HTML>