<HTML xmlns="http://www.w3.org/1999/xhtml" xml:lang="en" lang="en">
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY><DIV id="main_content_wrap"><DIV id="page" class="container_12"><DIV id="mainContent" class="grid_8"><DIV class="breadcrumb"><A href="http://news247.gr/">News247.gr</A> <A href="http://news247.gr/health/">Magazine</A> <A class="active" href="http://news247.gr/health/ygeia/">Υγεία</A></DIV><DIV id="intext_content_tag"><DIV class="storyContent"><H1>Ελλάδα: &quot;Ο μεγάλος ασθενής της Ευρώπης&quot;</H1><P class="summary">Με τις ζωές ανθρώπων μπορεί να πληρώσει η Ελλάδα, την προσπάθεια διάσωσης της οικονομίας της, σύμφωνα με το BBC. Οι περικοπές στην υγεία, η επανεμφάνιση της ηπατίτιδας και η συγκλονιστική ιστορία μιας γυναίκας που είδε μέσα σε ένα χρόνο τη ζωή της να καταστρέφεται</P><DIV class="commentCount showComments showComments"><DIV style="float:left;"><A href="http://twitter.com/share" class="twitter-share-button" data-text="
Ελλάδα: Ο μεγάλος ασθενής της Ευρώπης " data-count="horizontal" data-via="news247gr">Tweet</A></DIV></DIV></DIV><DIV class="x460x140"><DIV class="column-1 grid_6 alpha"><DIV class="storyContent"><P class="byline"><SPAN class="byline_date">Δημοσιεύτηκε: Δεκέμβριος 20 2011 20:01
Ενημερώθηκε: Δεκέμβριος 20 2011 21:08</SPAN></P></DIV><DIV class="storyContent"><DIV class="prologue"><P>Τους κινδύνους που αντιμετωπίζουν χιλιάδες πολίτες στην Ελλάδα, λόγω της τραγικής οικονομικής κατάστασης της χώρας και των περικοπών στον τομέα της υγείας, επισημαίνει <A href="http://news247.gr/oikonomia/oikonomika/o_odikos_xarths_ths_ellhnikhs_xreokopias.1382108.html" title="">το BBC</A>.</P></DIV><DIV class="body"><P>Σε άρθρο με τίτλο &quot;Ευρωπαϊκή κρίση: Γιατί η Ελλάδα είναι ο ασθενής της Ευρώπης&quot;, γίνεται αναφορά σε Έλληνες πολίτες, οι οποίοι βρέθηκαν από τη μια μέρα στην άλλη χρεωμένοι, χωρίς δουλειά και χωρίς τη δυνατότητα πρόσβασης σε γιατρούς και νοσοκομεία.</P><P>Χαρακτηριστική περίπτωση η συγκλονιστική ιστορία της Μαρίνα Δ., από τη Σάμου, της οποίας η επιχείρηση έκλεισε το 2009, καθώς δεν μπορούσε να αντεπεξέλθει στα δάνεια που είχε πάρει από τις τράπεζες, ενώ όσα χρήματα είχε μαζέψει (30.000 ευρώ) τα ξόδεψε σε δικηγόρους.</P><P>Όπως αναφέρει το BBC, η πίεση των παραπάνω της προκάλεσαν εγκεφαλικό, με αποτέλεσμα να καταλήξει σε αναπηρικό καροτσάκι, ενώ ένα χρόνο μετά διαγνώστηκε με καρκίνο, ενώ σήμερα η θεραπεία της διακόπηκε, καθώς δεν έχει καταφέρει να πληρώσει την ασφάλειά της.</P><P>Για τους ίδιους λόγους, διακόπηκε και η θεραπεία αποκατάστασης, για το εγκεφαλικό, κάτι που προκάλεσε την παρέμβαση των κοινωνικών υπηρεσιών, που την έστειλαν σε κλινική στην Αθήνα.</P><P>&quot;Ποτέ δεν φανταζόμουν ότι θα κατέληγα έτσι. Αξίζω να πεθάνω, λόγω της οικονομικής καταστροφής της χώρας μου και της αποτυχίας του Εθνικού Συστήματος Υγείας&quot; αναρωτιέται με πικρία.</P><P><STRONG>Διαρκής επιδείνωση</STRONG></P><P>Σύμφωνα με το άρθρο, αυτά τα ερωτήματα είναι πλέον καθημερινά στην Ελλάδα, λόγω των μεγάλων περικοπών στους μισθούς, τις συντάξεις, αλλά και τις κοινωνικές δαπάνες.</P><P>&quot;Όταν τα οικονομικά μιας χώρας είναι καλά, η υγεία είναι η πρώτη προτεραιότητα. Σε περίοδο κρίσης όμως, οι άνθρωποι αποφεύγουν τους γιατρούς&quot; αναφέρει ο παιδίατρος και πρόεδρος των Γιατρών του Κόσμου, Ν. Κανάκης.</P><P>Τα στοιχεία που επικαλείται το BBC, ενισχύουν τον παραπάνω ισχυρισμό,καθώς το 15% των Ελλήνων είναι πιο απίθανο να αναζητήσουν ιατρικές υπηρεσίες, από το ξέσπασμα της κρίσης και μετά.</P><P>Σύμφωνα με το άρθρο, πριν 10 χρόνια, ο Παγκόσμιος Οργανισμός Υγείας κατέτασσε την Ελλάδα στην 14η θέση σχετικά με τις υπηρεσίες υγείας, πιο ψηλά από τη Γερμανία και την Μεγάλη Βρετανία.</P><P>Όπως αναφέρει το BBC, η οικονομική κρίση, αλλά και τα συμφέροντα ιδιωτικών κλινικών έχουν αντιστρέψει δραματικά την κατάσταση.</P><P><STRONG>Το ψυχολογικό πρόβλημα και οι λύσεις ανάγκης</STRONG></P><P>Σύμφωνα με τον αξιωματούχο του υπουργείου Υγείας Ε. Καρδάρα, η κυβέρνηση έχει λάβει μέτρα για να μην μείνουν χωρίς ασφάλιση οι άνεργοι, ωστόσο πολλοί αποφεύγουν ακόμα και να συμπληρώσουν την αίτηση.</P><P>&quot;Το πρόβλημα είναι ψυχολογικό. Οι Έλληνες είναι πολύ περήφανοι και αρκετοί από αυτούς δεν συμπλήρωσαν καν τις αιτήσεις, πολλοί από ντροπή και αρκετοί από άγνοια&quot;, προσθέτει ο κ. Καρδάρας.</P><P>Στο άρθρο γίνεται ακόμα εκτενής αναφορά στην χαοτική κατάσταση των ελληνικών νοσοκομείων και τους μεγάλους χρόνους αναμονής, που έχουν οδηγήσει πολίτες να ψάχνουν λύση στις &quot;κλινικές του δρόμου&quot;, που στήνουν οργανώσεις όπως οι Γιατροί του Κόσμου.</P>
 <P>Από το ξέσπασμα της κρίσης και μετά, ο αριθμός των Ελλήνων που απευθύνονται σε αυτές τις κλινικές έχει τετραπλασιαστεί στην Αθήνα και μάλιστα ξεπερνά αυτόν των φτωχών μεταναστών.</P><P>&quot;Είναι θέμα χρόνου να ξεσπάσει κοινωνική κρίση, αν δεν έχει ξεσπάσει ήδη&quot;, εκτιμά ο κ. Κανάκης και προσθέτει ότι η προσοχή όλων είναι στην οικονομία, την ώρα που η Υγεία καταρρέει.</P><P><STRONG>Επανεμφάνιση μεταδοτικών ασθενειών</STRONG></P><P>Το BBC αντιμετωπίζει ως σύμπτωμα της κρίσης στην Ελλάδα την επανεμφάνιση ασθενειών, όπως η Μαλάρια και η ηπατίτιδα, αλλά και η ανησυχητική αύξηση των κρουσμάτων του HIV.</P><P>Πολλοί σπεύδουν να αποδώσουν την αύξηση στους χρήστες ναρκωτικών, ωστόσο αυτό δεν ισχύει απόλυτα.</P><P>Σύμφωνα με την πρόεδρο της ένωσης ιερόδουλων Ελλάδος, &quot;πολλά αγόρια και κορίτσια στρέφονται <A href="http://news247.gr/ellada/eidiseis/loverdos_kurioi_prosoxh_sthn_paranomh_porneia.1505644.html" title="">στην πορνεία λόγω κρίσης</A>, χωρίς εξετάσεις και χωρίς προφυλάξεις.</P><P>&quot;Αυτό που ήταν απαραίτητο μέχρι σήμερα -η χρήση προφυλακτικού- σήμερα θεωρείται περιττό&quot; δηλώνει χαρακτηριστικό.</P><P>Το αφιέρωμα του BBC στον &quot;μεγάλο ασθενή της Ευρώπης&quot; κλείνει με μια αμφιβολία. Μπορεί άραγε η Ελλάδα να εφαρμόσει το πρόγραμμα περικοπών χωρίς να επιδεινωθεί ραγδαία η υγεία των Ελλήνων;</P><P>&quot;Κανείς δεν μπορεί να προβλέψει ποιες θα είναι οι συνέπειες. Το μόνο βέβαιο είναι ότι πάνω από το 20% του λαού θα ζήσει σε συνθήκες φτώχειας τα επόμενα χρόνια και το κακό που θεωρήσαμε ως παροδικό, θα έχει μεγάλη διάρκεια&quot; δηλώνει ο Ν. Κανάκης εκφράζοντας την απαισιοδοξία του για το μέλλον.</P><P> </P></DIV></DIV></DIV></DIV></DIV></DIV></DIV></DIV></BODY></HTML>