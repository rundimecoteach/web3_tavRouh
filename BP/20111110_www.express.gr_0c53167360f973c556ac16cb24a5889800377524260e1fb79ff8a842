<HTML>
<style type="text/css">
A:before { content:' '; } 
A:after { content:' '; } 
SPAN:before { content:' '; } 
SPAN:after { content:' '; } 
</style>
<BODY style="background-image: url('siteimg/BG.gif')" onload="showPanel2(document.getElementById('tap3'), 'panel3'); showPanel3(document.getElementById('bap3'), 'pan1');"><DIV align="center"><DIV align="center"><SPAN class="pathway">   Πειραματικό φάρμακο ανοίγει νέο δρόμο κατά της παχυσαρκίας  </SPAN><TABLE border="0" width="100%" id="table41" cellspacing="0" cellpadding="0"><TBODY><TR><TD align="left" class="contentheading" width="100%" style="">
				Πειραματικό φάρμακο ανοίγει νέο δρόμο κατά της παχυσαρκίας 								</TD></TR></TBODY></TABLE><TABLE class="contentpaneopen"><TBODY><TR><TD class="date" align="left" align="left" colspan="2" valign="top"><SPAN class="createdate">
			 Πηγή: <A class="external" href="http://www.express.gr">Express.gr</A><FONT class="createdate"> 10/11/11-11:41</FONT></SPAN></TD></TR><TR><TD id="resize" class="size5" align="left" valign="top" colspan="2"> Ένα νέο πειραματικό φάρμακο, το οποίο μπλοκάρει τη ροή του αίματος στα 
κύτταρα του λίπους, μείωσε το βάρος των πειραματόζωων και οι επιστήμονες
 ελπίζουν ότι θα μπορούσε να κάνει το ίδιο και στους ανθρώπους, 
ανοίγοντας έτσι το δρόμο για μια νέου τύπου αντιμετώπιση της 
παχυσαρκίας.    
	Οι ερευνητές, με επικεφαλής την Ρενάτα Πασκουαλίνι του Κέντρου Καρκίνου
 'Αντερσον του πανεπιστημίου του Τέξας, που παρουσίασαν τη σχετική 
μελέτη στο ιατρικό περιοδικό «Science Translational Medicine», σύμφωνα 
με τα πρακτορεία Ρόιτερ και Γαλλικό και το «Science», ονόμασαν το 
φάρμακο Adipotide. Το πειραματικό φάρμακο ακολουθεί διαφορετικό «δρόμο» 
από άλλα ανάλογα σκευάσματα απώλειας βάρους, τα οποία είτε προσπαθούν να
 ελέγξουν την όρεξη, είτε να μειώσουν την απορρόφηση λίπους, είτε να 
επιταχύνουν τον μεταβολισμό.    
Η νέα ουσία επιδιώκει την μείωση του συσσωρευμένου λευκού λίπους, 
προσκολλώμενη στις πρωτεΐνες που υπάρχουν στην επιφάνεια των αιμοφόρων 
αγγείων, τα οποία τροφοδοτούν τα κύτταρα λίπους, που συγκεντρώνονται 
συνήθως γύρω από την μέση και κάτω από το δέρμα. Μόλις «προσδεθεί» σε 
αυτές τις πρωτεΐνες, με τη βοήθεια ενός αβλαβούς ιού ως «οχήματος», το 
φάρμακο απελευθερώνει ένα συνθετικό μόριο (πεπτίδιο), το οποίο με τη 
σειρά του πυροδοτεί μια φυσική διαδικασία καταστροφής των κυττάρων του 
συσσωρευμένου λίπους στον λιπώδη ιστό. Η τεχνική έχει αξιοποιηθεί ήδη 
για την καταστροφή καρκινικών κυττάρων και οι ερευνητές σκέφτηκαν ότι θα
 μπορούσε να χρησιμοποιηθεί και στην περίπτωση των κυττάρων λίπους.   

	Τεστ με παχύσαρκα ποντίκια επέφεραν μέση μείωση 30% στο βάρος τους, ενώ
 νέα πειράματα με 15 μαϊμούδες, που είχαν γίνει παχύσαρκες από το πολύ 
φαγητό και την λίγη σωματική άσκηση, έδειξαν ότι το νέο φάρμακο επέφερε 
μείωση έως 38,7% στο συνολικό λίπος του σώματός τους, ενώ ειδικότερα το 
λίπος στην κοιλιά τους μειώθηκε κατά 27% και η περιφέρεια της μέσης τους
 συρρικνώθηκε έως 14%.   
	Τα πειραματόζωα δεν εμφάνισαν κάποια ιδιαίτερη παρενέργεια κατά την 
θεραπεία, εκτός από συχνοουρία και ελαφριά αφυδάτωση λόγω ήπιας βλάβης 
στα νεφρά, η οποία όμως αποδείχτηκε αναστρέψιμη, όταν οι δόσεις του 
φαρμάκου μειώθηκαν.    
	Οι αμερικανοί ερευνητές σχεδιάζουν να κάνουν κλινικές δοκιμές με το νέο
 φάρμακο σε παχύσαρκους καρκινοπαθείς, για να διαπιστωθεί αν η τεχνική 
είναι όντως αποτελεσματική και ασφαλής σε ανθρώπους. Μια άλλη 
ενθαρρυντική ένδειξη πάντως είναι ότι το φάρμακο προσέφερε στα 
πειραματόζωα αυξημένη αντίσταση στην ινσουλίνη, γεγονός που μειώνει τις 
πιθανότητες εμφάνισης διαβήτη τύπου 2, ο οποίος σχετίζεται με την 
παχυσαρκία.</TD></TR></TBODY></TABLE></DIV></DIV></BODY></HTML>