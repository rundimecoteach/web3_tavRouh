<p>Επιδημία λουκέτων σαρώνει την ελληνική αγορά</p>
<p>Μία στις τέσσερις εμπορικές επιχειρήσεις στο σύνολο της χώρας έκλεισαν</p>
<p> ΔΗΜΟΣΙΕΥΣΗ:  08/09/2011, 11:28</p>
<p>Η επιδημία των λουκέτων στην αγορά συνεχίζεται και αυξάνεται ως μεταδοτική ασθένια. Τα αποτελέσματα της έρευνας της Εθνικής Συνομοσπονδίας Ελληνικού Εμπορίου (ΕΣΕΕ) για τα λουκέτα στο Λεκανοπέδιο και σε άλλες περιοχές της χώρας, δείχνουν μια ετήσια μεταβολή +67% και μια αύξηση από πέρυσι τον Αύγουστο κατά 10 ποσοστιαίες μονάδες.</p>
<p>Επί του συνόλου των καταγεγραμμένων επιχειρήσεων από το 15% που ήταν κλειστές το καλοκαίρι του 2010 και το 21% το χειμώνα του 2011, τον Αύγουστο του 2011 το ποσοστό έφτασε το 25%. Αυτό σημαίνει ότι 1 στις 4 εμπορικές επιχειρήσεις στο σύνολο της χώρας έβαλαν λουκέτο, ενώ όλα δείχνουν ότι μέχρι το τέλος του έτους έπεται συνέχεια. </p>
<p> Οπως αναφέρεται σε σχετική ανακοίνωση της ΕΣΕΕ, η παρούσα έρευνα αποτελεί την τρίτη κατά σειρά φάση της πρωτοβουλίας που είχε ξεκινήσει η ΕΣΕΕ τον Αύγουστο του 2010 να καταγράψει τη δυναμική των «λουκέτων»στην αγορά, όπως αυτή διαμορφώνεται στο πλαίσιο της δυσμενούς οικονομικής συγκυρίας. </p>
<p> Το ζητούμενο ήταν η καταγραφή μέσω επιτόπιας έρευνας των κλειστών επιχειρήσεων στους κυριότερους εμπορικούς δρόμους πόλεων της χώρας. Επιπλέον, θα πρέπει να σημειωθεί ότι η εν λόγω καταγραφή δεν έχει ως στόχο να δώσει μια πλήρη ερμηνεία του φαινομένου των «λουκέτων», αφού αυτό μπορεί να οφείλεται και σε άλλους παράγοντες. </p>
<p> Είναι όμως προφανές ότι η μη αντικατάσταση αυτών των επιχειρήσεων από άλλες, ιδίως σε περιοχές που θεωρούνται από τους σημαντικότερους εμπορικούς δρόμους, υποδηλώνει την στασιμότητα της αγοράς, την έλλειψη ρευστότητας και το φοβικό κλίμα για κάθε νέα επιχειρηματική προσπάθεια στο χώρο του εμπορίου. </p>
