NFZ ocenia, że świadczenia medyczne w regionie są "w zdecydowanej większości zabezpieczone". Konkursy dotyczyły wszystkich świadczeń z wyjątkiem ratownictwa medycznego i leczenia sanatoryjnego.

Konkursy dodatkowe dotyczą głównie różnych świadczeń, które nie zostały zabezpieczone lokalnie, np. na stomatologię w danej gminie, ale także świadczeń o charakterze wojewódzkim. Będą też ogłaszane, gdy kontrole NFZ wykażą jakieś nieprawidłowości u świadczeniodawców, którzy wygrali konkursy, ale np. podali nieprawdę w dokumentach lub świadczą usługi niezgodne z ofertą. Fundusz ma takie sygnały i będzie je weryfikował. Roleder powiedział, że dodatkowe konkursy będą ogłaszane do marca.

Umów z NFZ nie ma 11 poradni Uniwersyteckiego Dziecięcego Szpitala Klinicznego w Białymstoku, m.in. poradnia alergologiczna, alergii pokarmowej, ginekologii dziewczęcej, genetyczna, metaboliczna i onkologii z hematologią. Kontraktów nie dostały też trzy poradnie, które jako jedyne świadczą w regionie usługi w dziedzinie mukowiscydozy, chorób immunologicznych oraz neurochirurgii dziecięcej.

Osiem postępowań konkursowych jest już ogłoszonych, poradnie mają więc szanse choćby na niektóre świadczenia, ale nie gwarancję - podkreślał Roleder.

Sporo emocji i protestów wzbudziło w regionie kontraktowanie rehabilitacji dziennej. Kontrakty dostały głównie podmioty niepubliczne, które wygrały w konkurencji ze szpitalami. Interpelacje po interwencjach od pacjentów i świadczeniodawców złożyli parlamentarzyści, kontrolę w podlaskim NFZ prowadzi też Ministerstwo Zdrowia. Przed siedzibą NFZ w Białymstoku dwukrotnie protestowali w tej sprawie związkowcy służby zdrowia.

Roleder powiedział dziennikarzom, że nowego konkursu na rehabilitację nie będzie, chyba że pojawią się dodatkowe środki po kontrolach u świadczeniodawców z tej dziedziny.

Według dyrekcji podlaskiego NFZ w trakcie kontraktowania podmioty niepubliczne wykazywały w swoich ofertach lekarzy o wymaganych specjalizacjach, często pracujących także jednocześnie w placówkach publicznych, ale proponując niższe ceny wygrały w konkursie. Dotyczyło to także rehabilitacji.

NFZ uważa, że te praktyki mogliby jedynie zahamować dyrektorzy szpitali wprowadzając pracownikom zakaz pracy u konkurencji. NFZ ma też sygnały od pacjentów o przypadkach, gdy deklaracje lekarzy były jedynie na papierze.

Kontraktów nie dostały też trzy szpitalne oddziały ratunkowe w regionie: w Augustowie, Suwałkach i Wysokiem Mazowieckiem, bo nie spełniają obowiązujących wymogów. W Suwałkach np. trwa remont, który skończy się w marcu, wtedy NFZ ogłosi dodatkowy konkurs. W tych szpitalach będą teraz działać izby przyjęć, które będą obsługiwać pacjentów.

Na świadczenia medyczne w 2012 r. podlaski NFZ ma 1 mld 859 mln zł. Szpitale dostaną o 66 mln zł więcej niż w 2011 r. Umowy są zawarte na 5 lat. Jak poinformował Roleder, będą one teraz co roku aneksowane.