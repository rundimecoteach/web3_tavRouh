Dodał, że według pierwotnej wersji projektu ustawy roczny podatek wyniósłby - według wyliczeń KGHM - ok. 2,8 mld zł, a w nowej zmodyfikowanej propozycji to jest o ok. 280 mln zł mniej.

Przy tej strukturze podatku opłacałoby się wydobywać, ale tylko mniejszą część zasobów KGHM.

"Podatek ma istotny wpływ na tzw. brzeżną wartość miedzi w złożu. Dzisiaj KGHM eksploatuje to, co jest powyżej 0,7 proc. miedzi w złożu, a w momencie, gdy wliczymy ten podatek, to musielibyśmy podnieść również to, co się nazywa brzeżną zawartością, a więc radykalnie dzięki takim posunięciom ilość złoża nam zmaleje, bo złoże jest pojęciem mobilnym" - powiedział.

Zdaniem Wirtha ta wartość brzeżna mogłaby zmniejszyć w najbliższych latach potencjalne zasoby na polach, na których dziś jest eksploatacja, o minimum 10 proc.

"Jeśli wielkość zasobów jest 26 mln ton miedzi w ziemi, to o 10 proc. na pewno ten podatek uszczupli nam zakres zainteresowania, czy możliwości eksploatacyjne, a to jest bardzo dużo" - powiedział prezes.

"Mamy trzy aktywa górnicze i np. Zakłady Górnicze Lubin mają dosyć ubogie złoże w porównaniu np. z Rudną i wtedy powstaje pytanie o sensowność złoża ubogiego w takich warunkach" - dodał.

Prezes powiedział też, że na razie nie bierze pod uwagę konieczności wyłączenia z użytkowania części zasobów np. W Lubinie, gdyby takie były warunki podatkowe, choć przyznał, że taka myśl funkcjonuje.

"Taki potencjał funkcjonuje w naszym myśleniu, ale oczywiście na razie nie dopuszczam do takiego myślenia, żeby wyłączyć z użytkowania część znacznych zasobów w dzisiejszym stanie rzeczy. Będziemy robili wszystko, żeby utrzymać status quo, a przede wszystkim dyskutować dalej z Ministerstwem Finansów odnośnie wymiaru takiego podatku" - powiedział Wirth.

Pytany, czy przy takim podatku eksploatacja złoża w Lubinie byłaby bezsensowna z ekonomicznego punktu widzenia, odpowiedział: "Byłaby nieopłacalna".